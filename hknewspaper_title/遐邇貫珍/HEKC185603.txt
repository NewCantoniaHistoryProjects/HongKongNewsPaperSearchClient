page 1	一千八百五十六年三月初一日第叁號
page 1	遐邇貫珍
page 1	香港英華書院印刷
page 2	英年月閏日歌訣
page 2	英年十二月其數同中原四六九十一卅日皆圓全餘月增一日此數亦易言惟逢第二月二十八日焉四歲二月閏廿九日回還
page 2	耶穌降生一千八百五十六年日記
page 2	正月初一日即乙卯十一月廿四
page 2	二月初一日十二月廿五
page 2	三月初一曰丙辰正月廿五
page 2	四月初一日二月廿六
page 2	五月初一日三月廿七
page 2	六月初一日四月廿九
page 2	七月初一日五月廿九
page 2	八月初一日七月初一
page 2	九月初一日八月初三
page 2	十月初一日九月初三
page 2	十一月初一日十月初四
page 2	十二月初一日十一月初四
page 2	三月禮拜詳序
page 2	一英初二唐正月廿六
page 2	二英初九唐二月初三
page 2	三英十六唐二月初十
page 2	四英二十三唐二月十七
page 2	五英三十唐二月廿四
page 2	第三號目錄
page 2	繼造玻璃論
page 2	砵非立金山地志
page 2	繼磐石形質原始
page 2	磐石方位載物論
page 2	京報
page 2	香港進支費項
page 2	近日雜報
page 2	印度國總理大臣示
page 2	洋船在香港搭載唐人規例開列
page 2	歐羅巴新聞畧
page 2	雜報
page 2	米厘邦埠新例
page 4	繼造玻璃論
page 4	夫煮料之法先用大木盆一個將各料物放置其中使之和勻然後放入坭鑊將此坭鑊置在爐口內先用慢火徐徐燃煮約煮四日之久各料物乃鎔化為一帶熱時趁其質軟先用刀裁成四方餅片待凍後取出復將餅片放入頭爐口坭鑊內此頭爐共有十餘口每口內先藏坭鑊一隻安置穩當不能移動者其鑊高約二尺闊約三尺須用好坭練得堅固以防罅漏之虞及煮料時亦如前法待餅片鎔化其中泥氣悉浮料面于是將此坭氣去清然後作器
page 4	如若作樽則用鐵管入爐取料料上管端然後放入模內用口吹滿模中待片刻間開模取出約一時許可造成樽一百二十個其快便有如此者後將樽載列盆中再放入二爐之內此二爐甚長兩頭相通祇用一頭起火先將載樽之盤放在爐口近火處然後漸移漸遠使其不迫于凍然後其樽乃得堅固所載樽之盤各循次第放入魚貫相移使工夫無間斷也
page 4	若作玻片則用鐵管放入爐內取料料上管端約重七八斤先畧吹開其口次用一人以鐵竿一條將竿頭
page 5	沾料小許粘在該料之背與前面鐵管相對待粘實後乃將凍水沾潤管端取離鐵管若該料將凍則放入爐口焙熱然後兩手將鐵竿搓挪旋轉該料自然由管口隨轉隨開瞬息間便能開張成片矣片既成後放入二爐亦如局樽前法
page 5	若作照身大鏡則以上好之料為之先用檯一張鐵檯面四圍有邊欄高起檯足有輪料器鎔化即推檯就近爐邊用鐵鉗抽起坭鑊將料器傾倒檯面以銅棍一條在料上往復旋轉使之平均待凍後再入二爐亦如前法然須局至十五日之久方可及取出時先以水和灰置在檯面然後將鏡片放在灰上取其相粘不動先用火石粉鐵粉和水上置玻片按而磨擦後用細粉繼之底面皆如是施工如片中間有瑕疵則裁作小鏡以避之若全體粹然方取以為照身鏡故照身鏡價值特高其至大者高有一丈五尺闊有九尺誠大器也兹特繪其爐鑊等具于左以便省覽
page 6	裁料
page 6	爐口內藏坭鑊
page 6	煮料頭爐
page 6	做花樽
page 6	罇模其机關可以開合
page 7	裁料器具
page 7	爐口內藏坭鑊
page 7	頭爐
page 7	做花罇工匠
page 7	罇模其机關可以開合
page 8	做花罇工匠
page 8	罇模其机關可以開合
page 8	煮噐二爐
page 9	罇模其机關可以開合
page 9	坭鑊
page 10	砵非立金山地輿志此志乃友人自金山寄來者
page 10	咸豐乙卯余從香港揚帆南行一月之間過了安南暹羅越裳氏之國漸入荷蘭之海又舟行一月方見小山由是山山相連絡繹不絕時維夏月天氣苦寒而舉頭一望日由北方升降心甚奇之雖雲雷風雨無甚分別惟南風甚寒北風苦熱蓋此間似別有天地而寒暑與唐山盡相反者也不數日見兩山排列如門門內有一大湖番船不下數千湖邊岸上亦有番屋星布有一小河自湖而入不下十里之遠有一大埠名曰密里般即砵非烟立舖戶有數千之多人屋輻輳車馬相逐每見女人貿易其舖皆以木板為墻以白鐵為瓦亦有以石為墻者至於貧者皆以布為之以其價廉而工省也其幅?之廣可比中原其東北與乞列荷蘭相連其西南與雪梨相通橫直約計不下萬里之遙其產金之地離大埠三百餘里週圍亦有數百里之廣但其中亦大半無金者雖天地有無盡之藏而亦不濫以賜人者也蓋其地平原甚小坵陵居多然亦罕名山大川故萬里之遠並無河水可通舟船者是以採金之人每苦無水更畏跋涉
page 11	其運動糧草器用之具每藉牛馬之力所異者其牛馬之種倍大於唐人牛馬或者上天特降此奇種以效勞於人未可知也不特其犬通人性情即牛馬亦通人言語過山越嶺任重而致遠雖其地新開禾稻依稀花草亦少處處皆樹林蔭鬱而山禽殊多烏鴉白雀之類而野獸並無豺狼虎豹之形至於蛇虫鼠蟻狐狸等物亦所罕覲鼠竊狗偷截摸等情亦所罕聞可謂太平境土者矣惟有山人一種其人黑身祼體其髮青其睛赤皆養犬為捕獸之助暑天借樹而亭冬天藉火為衣其法以樹為一大圜數十人坐其中使皆得温煖而無寒氣侵焉其取火識鑽檖之法其飲茹遵血毛之規然其性甚馴似有仁讓愧恥之風近來常有取羊皮為衣或拾人衫褲以蓋身見人則垂頭丐食所丐之物必與同人故人謂其有葛天氏之民風焉但歐羅巴人已踞其地立法甚嚴其人皆退處深山窮谷之中矣現據英吉利人規例甚美視人猶已處事均平其防微杜漸之法更密所立取金規條之善不能枚舉其於無論英番人等此處唐人亦屬番人之稱取金多少欲回本國者先交官府必命人傳送落船無誤是可見也其國法密刑疏有一等亞里市人强悍凶惡不畏國法往往搶奪唐人坭口雖官府亦無奈何嘗在孖罅辣坑與官府抗衡於是官府行文往雪梨起兵千餘然後剿滅是以亞里市人散走各坑況此處其人最多至今猶怙惡不悛時時刻酷唐人而現今英官見唐人甚眾欲免亞里市人凌奪之弊每坑使唐人住成一幅每幅立頭人一個管理每人每年多取身家銀紙一磅以給頭人工食其意雖美殊不知取金之難也蓋人少則取之不窮人多則數日而盡欲取於別處則往復甚難蓋唐人甚苦之況大埠欲於唐人初到之日每人取銀十磅方許上船如此等法唐人斷難久居而掘金之事每日所得亦僅供每日之用故長居此地而不獲一金者間亦有之大抵所獲之多寡總視乎其人之勤惰而已有志是土者當先自諒之繼磐石形質原始論磐石有層累之形曰有層累石有渾成之形曰無層累石至石所生之原為西士考驗而知略有四端一曰火奮石一曰渣滓石一曰化形石一曰集成石火
page 12	奮石者初出地內厥形不一或生於深淵質甚柔性甚熱後漸涼而堅凝上有重壓至地內熱氣蒸鬱則突出于崇山之顛其未堅凝之先亦貫通上層之隙如花剛石細沙白石翡翠石白斑紅石數種是也或生于火山其火吐時出至地面而凡所遇之質皆被融化故其所成之石形體甚異如綠石温石柱形石白斑紅石等皆列如梯故總名曰梯石以上諸石皆無層累渣滓石者其初乃流水泥沙沉于湖海之底如沙石白粉泥沙鐵石花石數種是也化形石者其初即渣滓石後為火奮石熱氣所乘變其形質故稱此名如石英泥版石是也集成石者即粗細沙石以前三種合而成之如蠻石花蕊石是也渣滓石以下三等皆有層累論諸石所生之時火奮石最先然非一時所成間有在他磐石之後者餘石亦然此理以石之方位形質及飛潛動植之遺迹可證也
page 12	磐石方位載物論
page 12	究磐石之方位先觀其最下者察地理之士推之最下乃最久於是地殼之堅石臚列如左火奮石層其中花剛青尤廣布于眾石之下與諸等梯石時出地面而超越其上至於高山之顛此石皆有渾然錯綜之形無生物草木之迹化形石層厚二千餘丈大槩覆于花剛青有縱橫斜竪各形時成至峻之山廣大高原內有紋形石金星石雲母石石英泥版石皆無生物草木之迹金銀銅鐵產其中者甚多
page 12	渣滓石層其質甚異砂石最夥為泥沙寒水石所成中有生物草木之迹今西士已見者約有三萬種觀其形象察其同異故分此層為三等自下至上名曰第一迹層第二迹層第三迹層
page 12	第一迹層內有泥版石青石沙石初生於洋底至今其波浪漸磨之迹猶時見之內則僅有洋海生物之蛻而已緣其遺迹不一自下至上又分為三層一曰堪比安層為英部舊名內產此石其層厚約九百丈生物之迹幾絕惟有珊瑚蚌蛤曲蟲數種為生物已見之迹最古者一曰下西路畧層一曰上西路畧層亦英部舊名皆厚千餘丈究其生物之迹已見八百種有奇如微魚有百合花之形三節蟹洋殼約有各種珊瑚甚眾上有魚迹狀如蝘蜓變化為石形體甚
page 13	備其類今已殲滅此層之間亦有陸海草木遺迹西士已見二百三十種大畧如海菜木賊鳳尾草見此草類及珊瑚眾多洋殼甚廣可知斯時全地氣候温和北半球亦滿以洋海州島始露其巓至將盡時常有地震及火山吐焰此層見於歐羅巴阿非利加亞墨利加數處
page 13	第二迹層為歐州高土之大半皆以先層之渣滓沉于海底而成已久墳為槁壤自下至上共分六層一曰舊紅砂石其層或厚一千丈中有紅黃砂石珊瑚灰石集成石土壤等其色因鐵鏽而然草木遺迹無多生物之迹已見千餘種或自為生成異于他處或如淡殼珊瑚與上下層之跡相同中有魚迹數種形似蝘蜓或甚大或頭有堅骨之牌或披繪瑯鱗附隸如翅其族已滅今之鯊魚與彼相似此層見于英峨雪山之南一曰煤層其下有山粉石上有煤鐵石磨石泥版石沙石相間舊紅沙石所沉之後地久安靜氣候均和故北半球始生之州島林繁草茂後以淡水鹹洋間有泛濫雜于泥沙漸為堅凝至水退槁壤顯霧即為煤層其中草木之迹甚繁所聚一千五百有餘時得果實即可識其種類大概如鳳尾樹時高四五丈金釵斛或高大或如熱道之苔蘚松杉成林棕櫚草類數種歐羅巴亞墨利加生煤層之時草木種類大抵相似因洋海廣大州形如島鳳尾松杉之樹所產紛繁以及遍地暖濕和平之氣可知斯時北半球與南平洋島無大參差耳其層生物之迹皆在山粉石之中時厚九十丈如百合花形魚洋殼珊瑚蜂房甚大由此可證斯時遍海和煦在北亞墨利加有足跡如蛙形大且異近見于此層中數處煤層以地震攪動其震常在第二迹層之時乃州島漸從深洋而出凡地面變遷或火或水每以由漸而成斯時舊層石撓于新石因地震自下而上亦非一時全區墳起此層首見於英合眾部次之以佛郎西比利時日耳曼峨羅斯印度中華澳大利等一曰黃灰石層中有花蕊石石膏沙石土壤惟黃灰石最多時有積粒之形草木生物遺迹種類與他處不同間與煤層之迹相雜亦有數魚迹埋藏其中後則其形不再見矣此屬一類早已遍海今之鯊魚鱘龍魚與之相似斯時舊造之物漸滅新造之物滋生如蝘蜓二族後在陸海之中久為雄長其跡於英日黃灰層之間此
page 14	層見於英日峨等一日新紅沙石層中有紅壤泥土石鹽石膏彩色沙石皆為化形之泥版石白斑紅梯石中有鐵銹相劘而成此層草木之迹已見者約有百種時有蛙類甚大至今其跡留於海濵以是推之其土初必甚軟日耳曼有遺迹四十七類如介殼脆骨魚百合花形魚其迹與上下層之迹畧相殊異又有蟹蚌龜蝘蜓數類及其餘之形迹甚眾此層見於中英日合眾部之間一曰蛋形石層又名鯤石其石如蛋或如魚子亦稱魚子石地久安靜此層沉于洋底深淺不一內有泥沙沙石土壤青石其時歐羅巴水沉之質皆有變遷如紅鐵污沙石黑煤玄色層次第相繼為淡藍泥淡黃灰石白粉新漲州島草木繁盛大概與今時熱道所生者形狀相同惟見其上層之種類可知此時氣候漸變至於生物歐羅巴海內洋殼珊瑚眾多旋螺及墨魚之族大小無數埋于層中百合花形魚亦繁更有魚迹錯雜異于下層其類已滅又有鱷魚群游海濵河口餘則如蝘蜓殊形巨狀或居于天空地面洋內他若龜族昆蟲之迹與二幽額之骨其眾生物形漸變化可知地面形勢亦有變遷也此層見于大英廣土歐之數處一曰白粉層中有泥土綠沙鐵沙青石白粉諒為珊瑚介売所毀而成此層之間白粉時缺餘則皆備惟因其迹同于白粉故知其屬於白粉層中英之東南此層底有淡水泥草木之迹與熱道所生者不異可知彼時氣候尚暖其草木則鳳尾杉樹甚多其生物則產龜與今熱道所生者相似蝘蜓五類或長三丈群游于湖內河口此泥層有淡水売鯉魚之族為是時地沉之一處英南泥層之上有白粉層洋蛻彌滿種類甚殊北歐羅巴有沙白粉之土遍於數處南方灰石亦然內藏洋売異于今時由此可知此層生時洋海布于歐南中有鱉迹珊瑚又有微殼為白粉質之大半亦足見古今種類相同生物此其最始也斯時禽獸洋鱗已相區別各居其處大畧與今相類昔鱷魚之類形體修偉斯時漸缺後則罕見惟有一族甚大狀如蛤蚧自黃灰石至白粉層止見二鳥之迹一在瑞士一在大英北亞墨利加鳥跡紛繁隔于煤層蛋層之間其跡或大于駝鳥此層見於英東南佛北方日亞墨利加
page 14	京報
page 15	十一月廿三日上諭武隆額奏官軍擊賊獲勝皖省逆匪占踞麻種地方本月初九日該提督派令參將成齡帶兵迎勦我軍奮勇砍斃賊四百餘名成齡匹馬當先沖入賊隊遊擊巴哈布點放火炮斃賊數十被賊札傷陣亡此次剿辦稔匪擒斬多名着即奮力進剿盡殲醜類
page 15	十一月廿四上諭和春奏稔匪竄入英山請將被戕各員議卹稔匪李兆受竄踞英山詭稱投誠已革道何桂珍密約羅田等處團練會捕謀洩被戕英山縣蘇秀槐縣承任春和把總高長發等同時被害經委員劉兆彭調集羅田英山各勇會合進攻李兆受率黨沖出勇目滕如芳殲斃騎馬賊三十餘名賊潰入城各勇追殺合圍攻擊共斃二百餘名立將英山克復
page 15	十一月廿八宮文奏為漢陽逆賊傾巢來撲連日拒戰大獲勝仗惟李光榮以巡哨前往雖殺賊制勝而十日之久未能築一堅營賊至不能抵禦若非後隊極力殺敗豈不悞事請旨摘去頂帶
page 15	十一月廿九日上諭官文奏剿賊大勝克復咸寕金口一摺逆匪自蒲圻敗竄後復約興國大治之賊屯聚咸寕本月初九日羅澤南督勇前進賊蜂擁出撲官軍奮刀迎擊追至橋頭殺賊百餘十一日黎明羅澤南乘大霧壓城列隊賊瞥見旌旂林立登時大亂縱火焚燒橋亭兵勇分路急攻直逼城下鼓勇齊登盡毀城上賊棚截殺數百人當將縣城克復武昌城內復出賊八九千人于五里街等處修築木壘以拒官軍羅澤南乘賊壘未定率勇于十四日直衝賊隊賊分三路來迎官軍殲共前鋒數十人賊勢敗郤其伏賊又被蔣益禮等搜殺淨盡賊眾大潰輜重狼籍共斃賊千餘賊聞官兵陸路大獲勝仗悉聚群賊水路夾護楊載福督師兩岸進發于十二日齊抵金口賊以大炮船橫截中流快划甚密鮑超奮當勇先各師分左右抄出鏖戰多時愈逼愈近火器齊發賊悉棄船而遁燒沉賊船大小數十號楊載福遂將水師分泊金口副將王國才進屯口此次水陸獲勝軍威大振着官文迅克武漢
page 15	十二月初一上諭托明阿奏捐築長圍著有成效逆匪占踞瓜洲屢圖竄撲居民捐築長圍工程告竣現在移營進逼賊勢窮蹙
page 16	上諭托明阿奏圍剿瓜洲水陸獲勝瓜匪勢蹙欲謀上竄金陵賊渠亦遣大股下援十一月十六日瓜鎭賊牌二座並賊船大小百餘隻與北岸陸賊上撲土橋經托明阿派總兵陳國太水陸攻剿將賊牌焚毀斃賊無數沉船數十隻其金陵逆賊萬餘水陸下援經向榮吉爾抗阿派兵將陸路之賊前後剿擊其水陸賊船下至燕子磅適遇總兵陳世中師船迎擊焚燬賊船殲斃無數追至觀音門賊船進口逃匿餘匪登岸又被官兵追殺賊屍枕藉此次瓜匪冒屍突圍及金陵援匪均經我軍痛剿大挫凶鋒着即迅圖克復
page 16	一千八百五十五年香港進支糧餉費項總數開列
page 16	一進地價地稅銀十三萬二千六百四十七員一毛五
page 16	一進屋租等項銀一萬二千八百四十六員四毛牌照
page 16	一進販賣零星燒酒牌照銀一萬二千零六十員一毛四
page 16	一進餉押牌照銀三千八百五十大員
page 16	一進開投貨物牌照銀一千零五十員八柱牌照共進餉銀三萬一百六十八員五毛八
page 16	一進販鹽經紀餉銀一千五百八十員
page 16	一進開山挖石餉銀七百十五員
page 16	一進開設玻檯牌照銀一百五十員
page 16	一進販賣零星烟土煮熟烟膏牌照銀一萬二千二百七十九員四毛四
page 16	一進開設水手歇店牌照銀四百九十四員差役餉銀
page 16	一進一千八百五十四年數尾銀四百六十六員四毛五共進差餉銀一萬八千八百o二員四毛五
page 16	一進一千八百五十五年餉銀一萬八千三百三十六員官署罰項票金等
page 16	一進臬憲衙門罰項銀一千零二十員
page 16	一進刑訟司衙門並紳士堂罰項銀四千八百二十三員一毛八五
page 16	一進香港船政廳罰項銀一百一十員六毛六柱共進罰項
page 17	銀六千二百九十三員八毛四
page 17	一進巡捕官署罰項銀二百八十四員零六
page 17	一進捕廳署罰項銀二十員
page 17	一進紳士一位罰項銀三十六員
page 17	一進臬憲衙門票金差費銀三千四百八十五員六毛六二共進票金銀四千四百三十八員三毛一
page 17	一進刑訟司衙門並紳士堂票金銀九百五十二員六毛五
page 17	一進巡捕官署充公貨物總項銀七百六十六員六毛二
page 17	一進婚姻帖銀三十六員
page 17	一進黃坭涌山墳塚地銀九百八十四員八毛
page 17	一進各官衙簽字蓋印銀九百三十八員
page 17	一進監督署發船廷連小販牌照銀六千五百九十二員六毛二
page 17	一進轉換地紙銀九百十三員六毛四
page 17	一進洋船在港僱請水手抽收用項銀五千零三十八員
page 17	一進大牌照銀八百六十員
page 17	一進騐船並丈量船隻銀一千零八十員
page 17	一進賣物業銀六百七十五員
page 17	一進收回費項銀一千七百六十九員一毛二
page 17	一進雜項銀三千二百零一員七毛八
page 17	一進各零碎數銀二百十員七毛五
page 17	總共進銀二十三萬零二百七十三員零六五
page 17	一支總憲署銀一萬二千八百八十九員一毛五
page 17	一支香港僚佐官署銀一萬一千七百九十一員八毛四
page 17	一支帑項僚佐官署銀六千五百二十六員四毛四
page 17	一支總理香港數目官署銀三千六百三十五員九毛九
page 17	一支創例堂司事房銀五百三十一員二毛四
page 17	一支量地僚佐官署銀六千八百十七員零六
page 17	一支監督官署銀一千七百五十二員四毛三
page 18	一支香港船政廳銀六千三百七十一員六毛一
page 18	一支督記婚姻事務官銀二百四十員
page 18	一支督理適他國搭客船隻事務官署銀九百六十二員三毛一
page 18	一支管理差餉官署銀五百九十一員五毛三
page 18	一支臬憲衙門銀二萬九千一百五十八員四毛六
page 18	一支耶穌教師堂銀三千五百三十六員八毛二
page 18	一支醫生院銀九百六十員一支醫藥局銀六百二十四員
page 18	一支各義學銀六百五十八員一毛七
page 18	一支刑訟司衙門銀一萬零五百八十四員六毛一
page 18	一支捕廳官署銀五千三百四十八員五毫三
page 18	一支總領巡捕官署銀二萬二千一百七十一員一毫四
page 18	一支歸田俸並濟卹等項銀二千三百七十五員六毫八
page 18	一支收理稅務雜費銀二千二百七十二員五毫二
page 18	一支各審判公衙碎用銀二百七十三員五毫四
page 18	一支義學書館費項銀二十三員
page 18	一支醫局碎用銀一千三百五十七員四毫七
page 18	一支差館監房費項銀八千八百九十一員三毫八
page 18	一支租項銀三千七百七十員三毫八
page 18	一支犯人充軍費用銀四千零八員八毫八
page 18	一支建造銀四萬零一百十三員六毫六
page 18	一支收整街衢橋路銀七千三百六十六員一毫四
page 18	一支碎用銀三百零一員一毫正
page 18	總共支出銀拾九萬五千九百零五員零八
page 18	除支之外實存銀三萬四千三百六十七員九毫八五
page 18	已上所錄本港舊年進支糧餉各數乃大英常例上自倫敦下及諸港各將
page 19	每年進支出入載列簡冊徧告眾民以示無私至所有兵船兵役糧餉比之港內支費更多然皆由大英國庫給發不在此數之內本港是年所入之多乃因省垣擾亂人民雲集故也
page 19	近日雜報
page 19	佛英兩國前於一千八百五十四年八月下旬興攻西俄羅斯南境黑海之西巴士多卜魯城於一千八百五十五年八月中克取之捷信到印度時總理大臣正值巡閱行抵南省之邦加羅地方即行出示宣諭如左
page 19	大英欽點印度各國總理大臣候爵大魯西為通行宣諭布悉事照得上年俄羅斯軍侵凌土耳其國疆土
page 19	大佛大英兩國因已交聘結好誼極固密覩其危殆當即派調軍旅舟師為之援助自軍興告定戰期俄國船亟遮防各海口縮於城堞以冀障護迄今未見其出洋對陣於是海面接仗則先攻其西北境之波馬孫衛城克而據之後於士位亞駁有俄水師炮械軍器要區我兩軍用砲轟擊內有貯火藥倉局烘發燃燒延及各房宇材物皆成焦土又於海疆一帶為佛英師船圍堵周密商賈舟舶遏其駛行往來貿易停阻海道閉塞不通至於陸路則初時俄軍進逼土耳其已抵其國北境界內未幾勢迫退去今反為兩
page 20	軍合擣轉進於俄國界內自是以後俄與兩軍交鋒三次吾師俱獲大勝俄只得棄其黑海東南遲兒加示亞一帶砲城復行退逸其間沿海各處亦掃蕩偪奪甚而將西巴士多卜魯實一大城尤號堅壁圍攻轟擊用武之塲亘古書史所載未有如斯鉅觀者今竟奏其大捷此城俄雖屯聚勁旅戰士眾多材實充盈智計廣集兵力雄固謀勇兼長而不得仍守而不讓所有台堡咸為兩軍盡而據之獲其大砲四千位兵械儲蓄無算終之黑海值巡各帮師船百有餘艘計可載砲二千餘門全行燬蕩或遭焚化或付沉沒無片板寸鐵存焉本大臣當行宣示深增愉樂之極兹戰功之盛兩國獲巨益而著威名在我
page 20	大佛皇上大英君主實思此舉惟仗上帝錫予之大慶已竭誠悃恭謝
page 20	鴻恩本大臣敬維凡英屬東國皆宜恪共遵行議欲選期於十二月初二日以此次我
page 20	大英君主暨友邦
page 20	大佛皇上合軍進征屢獲大捷特將西巴士多卜魯克取之福祉恭謹告謝上帝以誌慶典為此通行宣諭咸使知悉合飭印度地方各駐防武員當堂開讀俾各營軍兵肅聽各處文職即以抄錄懸貼與各黎庶兆姓一體周知出示時如在御前施放號砲之數各宜知照特示
page 20	一千八百五十五年十一月初五日即係乙卯年九月廿六日在印度
page 20	南省邦加羅示
page 20	示內所云亘古書史所載未有如斯鉅觀者二語蓋以西巴士多卜魯城內凡軍儲器用蓄積四十餘年各物靡不豐饒且其城北大路直通京師軍士往來毫無窒碍近日炮位重大比之往日更相倍蓗英師亦建有火車鐵路用火車以載運重器罔有艱辛更有電理機以傳遞消息凡軍機報捷等件瞬息萬里可通以上數端皆今有而昔無者也
page 21	洋船在香港搭載唐人規條開列
page 21	此規條乃由大英國會頒來因見租船搭載唐人者每有惟利是視其弊多端故特酌此良規傳來曉諭俾租船者有所持循搭船者無妨意外誠為法良意美也
page 21	凡有搭載唐人洋船船主如有故犯後開各欵條例按法可將船隻充公或將其人監罰別人同謀違犯規條者每次罰銀一百磅
page 21	一凡有洋船搭載唐人往別處地方過於七日水程者須禀請督理適他國搭客船隻官給發牌照方得開行其牌照要遵一千八百五十五年所設為洋船搭載唐人則例內所載牌照欵式
page 21	一凡有洋船搭載唐人要預先七日禀官報明所往之地方並開行日期船中要醫生一名傳話一名候該官員騐察視其各能勝任者然後給照
page 21	一該船既經禀報須任由該督理官員時到船上稽查船身桅?繩索家伙什物伙食等件倘有欄阻及不遵查閱按例每次罰銀一百磅
page 21	一督理適他國搭客船隻官凡查閱船隻是否遵行後開各欵方可給照
page 21	一須騐明其船隻堅固船戶水手人數足用桅?繩索堅妥船艙通氣船中所貯之貨總勿潮壞薰蒸或逾額滿塞或堆放雜錯種種不妥皆於人客有碍
page 21	一船中二層櫃面搭客十二歲以上者每人至少有位高六尺長六尺闊二尺共方停七十二尺為式一歲至十二歲之幼孩兩名以一位計
page 21	一船面每客要留地五尺待用
page 21	一伙食柴水一俱要佳品安置妥當按行船日數照依後列欵式辦足待用伙食開列每日每人
page 21	米一磅半即十八兩鹹頭半磅或全猪肉或二份魚一份肉或猪牛肉各一份魚一份亦可鹹菜或酸菓半磅水三個刮五斤四柴兩磅茶三錢三
page 21	一要備辦各處地道藥材船上待用
page 21	一凡有英國商船載唐人駛往別處地方過于七日水程者該船主照依以上
page 22	伙食牌發給伙食柴水至于以上所列床位餘地或艙內通氣之法除因別有大益于搭客偶有改置否則不許妄意更改又毋得將搭客待薄除當緊急之時平常不得使伊等帮船上做工夫倘搭客遇有疾病仍須發藥盡心調理須要遵依開行船照所註明應到埠頭到時經過寄錨取水及辦買各件緊需之物必須將各客直載到所往之埠毋得虛將時日擔擱
page 22	一該督理官員臨期要令各客齊集查問各人是否知往何處若有與人立合約而去者問明他是否知該合同所載之章程逐一查明然後給照倘有合約所立該官亦宜將合同抄白或將大畧要節錄出粘附照尾倘客身有病或衣服未得足用或所立之合約不公或疑伊等是受人拐騙下船等弊該官可將其船留住或合意可着搭客不拘多少再行登岸
page 22	歐羅巴新聞畧
page 22	舊歲十一月俄帝親到西巴士多卜魯城觀察形勢且在營中與兵士密議事宜即便返駕回京議者謂其已無鬥志將有和心未知是否
page 22	十一月十六日佛營軍士為轉遞火藥過桶瞥見鐵碎一塊即用手投之於地不料鐵與石觸忽然火着將火藥局一掃焚清延及英營藥局亦同時被燬佛局被火焚死者三十人英局焚死者二十一人受傷者英佛合計共三百人佛局焚去火藥十萬磅英局焚去多少未得實報英佛藥局眾多故雖各有所失亦不甚惜所可惜者傷去人命耳
page 22	上第二號所載九月廿九日俄軍在黑海東南攻擊土耳其之加士城土耳其總軍有兵二萬屯營于黑海之濵離加士城約四百餘里聞報往援于十一月初五日師至中途適遇小河相隔對岸有俄兵堵禦土耳其軍分四隊涉河而戰約戰五點鐘之久俄師敗績死去軍士四百被擒五十失去大砲五位而土耳其兵死者祇一百而已
page 22	撒丁國王于十一月三十日駕到倫敦與英后相會英后夫君拉往各處游觀一路英民歡聲載道到處皆以譽文進呈蓋以其在國愛民如子故也十二月初六日已返駕回國云
page 22	俄自失去西巴士多卜魯城後所有軍糧皆屯聚于北邊亞疎海內于十一月被
page 23	英軍將其儲糧焚燬致俄軍大為心怯且因大時苦寒是以未有交仗
page 23	前號所載有花旗漁船水手二名被朝鮮人提解北京後復轉解上海一事兹又有四名遞解一依前轍
page 23	正月十二日近舟山海面有紅頭賊船一帮刧掠米船被英師火船與唐人火船救護獲其大船二號小船數號生擒賊目十一人解至上海唐官審訊數日後已正典刑
page 23	聞說江西省被賊占踞臨江撫州袁州三府未知是否
page 23	二月初一日港內勝隆行在按察司衙門控告某店欠銀四百訊實皆是虛詞擬罰勝隆行銀一百員罰証人銀二十大員
page 23	正月本港提刑署有新官名晏土地上任
page 23	本月十五日本港量地僚佐官與帑項僚佐官皆遇病卸任回國現量地官署以兵官一員代理帑項官署則以全港僚佐官與該署司辦二人同理
page 23	統轄咪哩邦所屬之省總督大人于十二月三十一號身故
page 23	本港于二月十九至廿一日在黃坭涌鬥馬
page 23	二月廿三日夜本港上環魚市火災斯時火乘風勢漸延及太平山脚舖戶官憲見山上舖屋魚鱗雜遝苟火勢相連難以撲滅故將接近火頭之舖戶一間用火藥一百二十磅攻燬以斷路火然後火勢乃止所可惜者方攻舖時尚有數人出入其中叱之不聽致被斃命想必此數人內亦有為搶奪財物者會計共焚去舖屋七十八間焚去貨物約值銀八萬左右良可惜也
page 23	二月二十日有小火船拖兵船一隻往担杆頭捕賊獲得賊船三隻擊沉二隻被逃脫者四隻
page 23	正月有英兵船一隻由香港往廈門于三十一號船到中途適有西洋華艇與唐人大貨船一隻船內貨物值銀三萬均被賊人擄去該失主向兵船求救于是親帶兵船協同唐官捕賊奪回華艇唐船二隻獲得賊人九名交與唐官究治
page 23	自二月一號起至廿七號止唐人搭洋船入港列下由寕波來者二人由上海來者八十八人由舊金山來者六百十一人內有婦人三名由廈門來者十六人由呂宋來者八人由舊州來者十五人由福州來者四十六人由新金山來者一百七十一人帶得金砂約值銀十四萬由山頭來者二十人
page 23	傳說大英與中國交易貨物每年大英納稅與中國者約銀一千四百四十萬亦可見中國大有利益也
page 24	近聞港中有洋船船主將船租寫搭載唐人前往新金山咪厘邦埠但因唐人未知該埠條例為此示知近日咪厘邦埠新設規例嚴禁洋船搭載唐人過額要觀其船墩數而計十墩載一人連船主水手在內另到埠每名搭客要收醫生銀拾磅四員八毫為一磅十磅即四十八大員倘身價未交而船主先着搭客登岸按例罰船主銀弍十磅即九十六大員倘載客過額按例又將過額之人每名加罰銀拾磅此則新例已於去年英十一月在彼地頒行果如是者船主將何以處之過額每名交銀弍十磅不過額每名亦抽收醫生銀十磅船主豈肯代支此銀既不肯代支其將搭客除交水脚外每人另備辦銀弍十磅之數以為代交之資乎或則船主只得將搭客載往別處不到咪厘邦一埠而已爾等搭客須預先訪查明皙各要欵方好交水脚銀領紙下船以免受人騙惑深貽後悔
page 24	此例是澳大利即新金山咪厘邦所屬一省設立餘省概不頒行
