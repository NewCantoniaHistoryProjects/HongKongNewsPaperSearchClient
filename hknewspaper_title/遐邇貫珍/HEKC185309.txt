page 1	一千八百五十三年九月朔旦 第貳號
page 1	遐邇貫珍
page 1	香港中環英華書院印送
page 1	每號收回紙墨錢十五文
page 2	第二號目錄
page 2	西程述概圖附後
page 2	地形論
page 2	火船機制述略圖附後
page 2	聖巴拿寺記
page 2	喻言一則
page 2	近日雜報
page 3	西程述概
page 3	蓋聞舟車利用萬里不啻戶庭而智慧運奇九域近同衽席是故繪輿圖而談荒渺有志之士所願快覩而樂聞也茲將中土赴英之程途縷述其梗概凡道路所經程期幾何費資若干皆詳叙而條申之設有中土官紳詳知此道途之非遙程期之非久費資之不奢計必有勃然興發為浮海之遊圖見他邦風土民物豁眼界而擴見聞若一二人先試行之迨旋棹時將其目覩身遘者誇述於朋儕不旋踵而追蹤景慕有志者且後起而繼之可見費資而為此壯遊猶愈於擲重價而購玩好之器糜金錢而飾冠服之華也今有數途皆可達英國而常行通津多由二途焉其一經亞非利加之西南盡頭處譯名好望角又名大浪山世言過岋風濤極險惡轉駛而北後圖以墨點表而出之其一經新嘉坡又名息力西倫紅海地中海即後文
page 4	所述者附圖以墨線表而出之可見過大浪山之道較為紓遠而需時尤多是以郵船回英今皆不由此道而尋常商船斯由之耳商船行駛遲緩程期難定少則三個月多則四五個月始行抵境但客費略為減省其上等資費每客一人銀約三百圓即置之安妥艙位起居晨夕與船主同席而餐若客偶有自營釁具者則費項亦量滅其行隨時楊帆無一定之期以一年計之往來絡繹指不勝屈欲附載者頗不為難惟必須訪擇船主為良善長厚可靠之人方妥倘遇躁率任性貪杯之徒則載後百凡受累吃苦貽悞正復不淺但各船多於每歲新茶開盤後實裝西邁如欲附載前往者即詣殷實行家託其選擇一妥船附之自能一路安適也至後所詳述之一途則無須過慮一路皆獲便安此道俱用火輸郵船總歸西東火船公局調辦每年受英國帑銀八十八萬餘圓專為捎帶英國及各國暨屬國往來書信往歲火船由英至中土每月一次其受國帑尚較減少今歲則增為每月二次矣其啟程每月皆有定期在英則以初四二十為期終年不改惟在香港亦以每月初旬末旬為限但時偶有參差者因中土冬夏風信無常如在九十冬臘正二三等月東北風旺則遲六日啟程固可飽乘順風而行若四月至八月西南風旺則早數日解纜逆風而行卸帆減桅專用雙輪馳駛其由香港啟程恒有公局隨時預紙標白至於啟行之時辰則英國香港均以未正為定附客總不得刻秒延擱以致落後不及登舟茲火船公局所有大船最夥皆精工良材現值貿易增盛需船日廣今更增配多雙現查閱該局刋單屬局現經開用者統計大小二十六號或船旁製造明輪或船底配置暗輪其式不一最大者任載三萬餘担小者六千担茲設言
page 5	火船於英九月三十日未正由香港啟行卽歷虎門外洋各洲島過?州越南之祿奈各山嘴環行摩羅隅及白石之燈樓彼處峽口兩岸一帶皆林木葱蘢青蒼彌望是日為十月初七遂入新嘉坡小住一晝夜增備煤炭旋卽西北行穿麻六甲峽口越二日抵檳榔嶼再增煤炭少停兩時許又西向西倫遄行卽於十六日抵該島南角名波因底加列前所歷新嘉坡及檳榔嶼目覩沿途叢木茂盛豆蔲林立青翠爽人心目今此處卉木葱秀園圃風和尤令人暢舒懷抱所產黃揚椰子各珍果尤為出類拔萃之材至是附客卸裝登岸所乘火船遂北行別詣孟買矣同日卽有一火船由加爾格得及麻打拉薩等處而來諸客仍附之前行火船乃滿貯煤炭及妥置諸客行李遂西邁指紅海口亞丁而進此島形畧如洲島一莖沙隄通接他處原屬亞拉伯部長於一千八百三十九年售於英國旋調英兵屯守建館貯頓煤炭俾印度及紅海船隻往來濟用四面築建鎭城安置砲位專為防禦鄰近亞拉伯歹人刧掠滋擾其處地瘠山童焦赤如燼船泊對岸衡宇無多只有客寓及商舖一所而已居民都會與屯營同在一區距泊船處約九里之遙即舊火燄山之故窩錯落有小圃數所灌溉孔勞始得滋育居民日用所需薪水食品俱係自外用駱駝負運而至殊為勞跋火船至此取給煤炭後卽不淹留逕趨峽口而入紅海卽過莫加城此地著名產上品加非西邦人日用需加非幾與中國人日用需茶相等於是稍進抵海之中遂過麥嘉城是處為莫罕麥回教先哲所出之鄕溯其誕生約在一千二百八十年前為創立回教之祖考其設教之年固遠遜猶太及耶蘇教之年月為尤古蓋六千年前始有夫婦之初已悟預言救主將降世矣照回
page 6	教條諭凡屬教內人一生必須詣此城一次修謁見之儀如不親詣亦必倩人代之但遵此旨者亦殊稀也故曾詣此城修謁者在教中遂為著名出色之輩又號之曰夏治此外經歷名山勝地其次則過著名之西乃山相傳係摩西前三千三百年受十誡之處其誡乃上帝親為指揮者按紅海之名何從而起因其濵昔有一國名以頓猶太音譯曰紅其紅海之名或取義於斯歟時際藻夏炎威如荼酷熱驕陽人輒走避其海岸一帶沙石瘠磽極目空渺自亞丁駛行七日旋抵蘇夷士至此忽覺景象一新附客乃用小火船登岸岸上已有車馬等候每車駕以四馬可乘六人蓋專為接載諸客而設旣登車遂離蘇夷士城遄踏沙磧而行指向加以羅進發其駕車牲口行廿餘里抵一站輒易之約需八九時方抵加以羅沿途一無可覽屋宇草木皆無惟見每站驛房行客抵時於內片時休歇一餐一息而已行李則用駱駝馱負歷盡沙蹟將抵加以羅始覩林木葱鬱人烟稠集入至都邑通衢宏宇聲名文物之邦此處各奇觀儘堪一述但欲亟叙下文郵路之程於此未暇贅論矣抵加以羅客皆卸車於旅寓暫歇更乘馬車馳九里至泥里河濵之部拉埠此大河歷來久已著名麥西國土之膏腴皆因之卽其國自古夙稱豐盛亦由於此惜至今遂寂寂無稱矣自是上小火船至地中海濵上之亞勒散得城自加以羅至此一叚程近將造就火車路尤為迅捷矣於是客更稍歇休息加餐旋又附大火船遄行溯其初自蘇夷士至此約需三十個時辰越四日乃抵英屬地摩利打海島再過六日抵大呂宋南極之尺伯拉得其地乃一尖峰據險要周築炮臺之處越五日遂抵英國之叟含敦海口統計五十一日程至此百凡充備惟在所携行囊
page 7	充裕則無不如意矣彼處層樓寓館行客句留行止久暫隨意自適亦有火船火車星掣電馳任意所往通衢垣蕩既無纏擾之累更乏盤詰之煩聽吾所止而休焉但中土人至此衣冠仿英裝更妙因漢人赴英者本屬寥寥偶遇鄕邑愚民少見多怪必以中國裝束為詫異勢必呼類引羣聳動觀聽但近年中土人充船上匠役水手各色至英未及改從英裝者間亦有之倘中土人絡繹而來即以本裝行游數見不鮮愚民亦不哄動矣自亞勒散得至英其他尚另有便途若客不欲由海路經甲摩利打尺伯拉得等處到英亦可渡地中海直抵馬些勒士海口或得里士得海口由陸路到佛蘭西北海濱用火船過小峽至英亦屬利便其海路更為無幾此路亦有沿途景物可觀也或問此途盤費共需若干今統計自香港至叟含敦船資每客六百二十四圓即得上等艙位供給飲食被褥盥巾使喚僕人一切俱在其內行客惟自携衣服裝飾而已每客行裝限以二百五十斤為率倘携一僕則加銀三百二十一圓至於次等艙位供給自照前數畧減而供給皆不及上等者矣凡行客非必限以一路逕抵英國原可周歷火船所經各埠皆有客寓息足若不欲前進即於息足之埠暫遇待下期東來火船經過即附之而返其盤費亦不奢要悉其每埠船費若干當詣公局查詢即得其詳再者如客欲由英渡赴花旗國恒有火船頻頻往來附載殊便其費約八十圓至百圓之間耳供給安置良亦隹備覽是篇者計道里之非遙攬關河以如繪目懸島嶼興寄梯航好風時來高人行邁翩翩羣彥爰集英邦庶不負余握管而著此篇之深意也夫
page 8	地形論亘古以來華民皆執天圓地方之說言天地大勢畧如錢形周圜為天中孔為地其形正方大塊平坦至厚至廣不動不行四圍皆海遠連天際莫能踪其涯岸至若土壤之下俱是水泉亦莫知其底止考之各國當古藝術未精之時意皆如此議論紛紜終無確見罔有知夫地之真形者也迨三百年前西方博士泛舟徧察用意推求始知地形實非平坦而方乃圓若橙子然此則確鑿有據可考而知者其說殆有四焉夫物之平也宜莫如水今若有人於風平浪靜之日立於海岸觀望海水必見水面畧圓誠非平坦設有巨港闊七八里人側其首低近水面以看對岸則對岸沿海之舟楫廬舍皆不可見只見高山喬木而已此無他水面之圓凸掩目故也又或有湖橫宜七八里試窺之則亦如是人在高阜雖對岸
page 9	之小艇亦見惟側首近水則被水面之圓凸所掩豈非湖為圓球之小片顯然乎水面既圓陸地亦必如是祇有山嶺略出圓徑之外耳此其可據者一也大凡望物自遠而近則必先見其大者後見其小者由近而遠則必先失其小者後失其大者此自然之理也今若有人立於海濱用千里鏡窺一巨舟到來則必先見頂旗次見帆檣後見舟身既見頂旗還須舟行一二十里方見舟身送一大船開行則必先失其船身次失其帆檣後失其頂旗既失船身亦須船去一二十里之遠方失頂旗船之來也旗小而得先見身大而反後見船之去也身大而反先失旗小而竟後失何耶頂旗在高船身在下海面畧圓之處掩其船身不得遠見故也茍地平坦何至反常若是哉此其可據者二也地形之圓更有顯於上所言者西國多人嘗駕大舟由英吉
page 11	利開行向西南而去過墨利加海角轉向西北過太平洋仍向西行經中國及印度海過亞非利加海角則能回至英吉利此見地之東西圓轉可周匝而行者矣不然定向一方而去總不回頭將必愈去愈遠焉能回至所出之處乎地之南北兩極日光罕到冰雪常年不消以故不能若東西之可周匝而過然航海體察者至南冰海之處則見南極之星若居項上而北斗各星全然不見因被地身所掩也至北冰海之處則見北斗之星高懸天頂而南極衆星全然不見亦被地身所掩也可見地之南北亦是圓的苟為平圓則天上衆星南北盡見不能為地所掩矣此其可據者三也
page 11	今夫月蝕人多知為地影所掩矣蓋斯時日月對照地適在中所以日光照出地影掩蔽月色或全掩或半掩或幾分掩一憑地之行度偏正也雖地之影大而月之體小是以從未
page 12	見其全影然所見之多少必是圓灣若弓背形昭然圓影之幾分也其影圓則地之形亦圓必矣此其可據者四也有此四據足証地形圓團若球稱地球焉
page 12	地圓之說上已卽在海見船而論之詳矣兹復卽此意畫圖而明示之如甲位有一臺望者立於臺上倘船在乙位則頂旗身底皆可引線至望者之眼其船無所掩遮了然畢見若船到丙位則被圓凸所掩其身早失望者能見頂旗而已地體雖稱曰球然亦不是極圓至南北二極亦畧見平匾謂其形如橙子眞善乎其舉似矣因橙之為物亦大槩則圓而蒂及底已漸近平匾以此比地之南北適得其宜且於橙身蒂及底之中畫一圓線可比地之赤道夫地自南至北直貫地心而度之則二萬八千五百五十里自東至西直貫地心而度之則二萬八千六百五十里合兩數而核短長所差者一百里世人泥觀此數卽謂地體非圓豈知地之廣大如此而所差者祇屬些須究無害於體圓之說世又有謂地有谷不知何等之深有山不知何等之高執此意似亦礙於圓之說不知此亦不揣其本而齊其末之類耳天下之高山莫如印度之矢靡拉里其高可約十六里雖極巍峨亦不及地徑之千一然則地之有高山深谷亦猶橙身之微有凹凸耳豈得以橙身之有凹凸遂謂其體之非圓哉
page 13	火船機制述畧
page 13	火船於天下無處不到造之者其數日增月盛而中土無論官府士商欲求一船及解造此船之人則皆無之但火船之妙顯而易見其最者則行駛迅速而到有定期中土海船風水皆順至速者一時辰行不逾五十里若風水俱逆則咫尺難移而急謀下碇矣若施探無可下碇之處必隨風泛回惟西邦大火船能附客數百人由英國詣花旗國經大洋計萬餘里無論風水順逆波濤急緩行十日卽抵其境其船堪裝一萬五千至三萬担當風恬浪靜一時辰可行六十至九十里卽逆風巨浪亦行三十至六十里似此行速而期準豈非絕伎卽如近年我英國偶一方遇饑年民有死亡之危値他邦米穀豐登欲速轉運以資接濟國家卽用火船裝載駛往灾區致灾為輕減而甦生命無數乃中土惜無此制現聞因內地未靖而京口梗阻南北隔斷無從運米北上幽燕羣黎不日且有飢困之虞孰不知有海道四達台灣曁別國等處產米之地彼土民庶饜飽所餘貯積饒裕只需動船運之可不費重貲而至惟無商船火船堪載之而來為可惜耳庶幾上蒼慈悲別開其解救之路不然飢餒之憂在所不免中土現値滋擾致令有此危難豈不成為大患由衷之祈禱切望早日中土復覩平靖禍亂佇獲休息民安物阜上下恬熙斯昊天之恩也兹將火船機制之理簡畧論之欲深究其細微則需時日而費楮墨故總奇器之概而括言之中土人皆名之曰火船或曰火輪船惟西邦人則名之曰水氣船因以水氣能鼓之使行也水氣係由沸水所攻發要明機關之奇秘宜先悟水氣之情理或問水氣一物有何深義奧理以釜盛水置於爐火上卽有水氣矣了無餘義此言似近是惟水氣
page 14	之所從來更有精微之理可以剖論者今欲述之應析言其先尚有一焉名曰氤氲氤氲之動則成風當極鼓盪之時可以摧陷樓房推傾樹木激揚波濤此其勁可以形於目覩者至當其寂然不動之項亦能運用其勁於不顯不息我輩所居之地屬一大毬其周圍約二萬一千餘里毬之外則有氤氲環裹之如厚膜然離地面而上其厚約一百二十至一百五十里之間凡人獸庶類皆賴氤氲始生離之卽死設若一人能排空直上一百五十里亦必死火之能燃亦賴之若離氤氲則火不能生卽烘者亦自滅此氤氲雖目覩而無形然常備萬物之性有輕重有放縮有翕張其翕張之性尤為奇要而有用者因而我西邦人製成一器卽名抽氣筒有上下互相啟閉門孔與世之抽水筒大同小異設將此筒插於表裏明凈玻璃瓶口可以將瓶內氤氲抽之使逐漸而出若抽出其半或二三分不等其內有餘剩之氤氲尚仍能自舒而充滿其瓶但漸薄耳若將氤氲全抽至罄盡則枵然成為虛空之瓶矣倘未抽之先置一鼠雀之類於中可以細觀氤氲隨抽漸出而其物之呼吸逐漸而微及至氤氲抽盡則其物呼吸絕而自斃矣使此瓶係薄質輕脆將氤氲抽罄則自破裂係因瓶內旣虛而外周之氤氲恒逼迫而擠補其虛空之位故也更將一胞囊貯氤氲抽至罄盡則囊卽頓扁亦與此理相同故知氤氳之勁恒逼迫萬物而擠壓之尚有多方引騐可顯究其理者而上文所云瓶囊二義已可爲的証其逼迫之勁如以物之輕重較而準之每面方一寸重十一斤餘惟其逼迫係從四圍周遭而至否則人將不勝其勁而逼迫擠壓致斃當因人之一身內外皆有氤氳充塞內外適相均平所以自然無害耳至於水氣亦如氤氳有放縮之性熱愈
page 15	甚則勁愈增若將一釜貯水密蓋置火上頻益烈焰則水氣之勁將暴炸裂釜因炸裂勢猛亦能擊濺傷旁立之人至死所以水氣一物人若不喻其理亦屬危險之道也每水上下四周方一寸熾火使沸能成水氣上下四周方約一尺設將一平正玻璃器上下四周方一尺者恰滿盛水氣密蓋之候冷則水氣仍返成為上下四周一寸之水而已其器內除一寸水外罊空無餘氤氳水氣皆無其器外則氤氳逼迫之每面方一寸勁十一斤餘上文曾判論二勁一為氤氳勁如以物輕重較而準之每面方一寸恒重十一斤餘一為水氣勁視火之烈緩為差等如以物輕重較而準之每面方一寸重十斤至二十斤四十斤為率今試言用此二氣勁以運動船內之關捩設如置一筒如後圖式筒內實以塞子取其不大不小恰能容納貫塞子以管而長其柄俾資抽送上下筒之
page 16	下封閉堅牢筒上亦然但留一口為管柄出進之路筒之兩端旁各啟一小孔若提管使塞子至筒之中叚則其內塞之上塞之下皆恒有氤氳勁相逼迫於是另用抽氣筒自此筒之下端小孔抽出塞子下之氤氳則其塞被上之氤氳逼迫立即降而落下若復於上端小孔抽塞子上之氤氳則塞子如前轉而升上亦然惟於抽塞子上氤氳之頃同時一面將水氣由下孔噴進其下叚則塞子上升之勢更猛視水氣勁之或急或緩其升上之勢較猛於常者數倍或至十倍塞子既已升至上頂將下叚水氣以冷水縮之成水一面另將水氣噴入上端小孔則塞子落下亦尤猛上下孔輪流吸引水氣則塞子迭為升降不息而管亦頻上頻落管既恒動遂於管柄接架樞紐機輪亦能遞相牽掣運動或使之行船或抽水或鋸木或紡織或灌田種種有用經營皆可為之此法實
page 17	屬平庸有用而瞭如指掌者也但用此水氣之機於行船創之者不過始自前五十年現則遍行寰宇或疑閒闢至今近六千年豈古來竟無一人能悟此法惟我
page 17	聖經內曾載云時至季世
page 17	上帝將屇降臨塵世之期人類之知識伎能增盛於前古遐邇之往來通達倍勝於昔年惟是以人類之知識較創造萬物之主宰不啻渺如無有衹此日用尋常之理人且茫然夫播種蕞爾粒顆何以發尋丈枝柯日躔自古至今何以運行不息甘霖布膏灑澤何以按時普滋皆所不能解且也此身毛髮不能變一莖之白黑至愛朋儕不能援一刻之死亡以此相比擬即可悉吾輩知識盡屬愚蒙耳惟荷其准我類稽考諸造之奇誇異其建創之大凡有專志研求刻意尋繹者必獲覆佑使之如願以償且受茲福祐至吾徒之贊美其至功全能宜感戴䖍頌於綿綿無既也已
page 17	此篇全言但能剖論運用之大旨及水氣之功用而已至於關捩機輪船中實多精巧細微之法有非一筆所能描繪一時所能詮釋者且言皆鑿空發前人所未發造語生設引喻深幽誠以知我者不在文字行間也惟志在宣奇器致用之功仍不失吾儒格物之理高明之士會其旨趣姑就其所已言而不苛求其所難言識曲知音吾意寰宇之廣定不乏解人也
page 18	巴拿寺巨犬救人
page 18	聖巴拿寺記
page 18	聖巴拿寺在歐羅巴洲山上高可八百丈有奇山巓常有積雪時或盛夏猶冷不可耐過客輒有犯寒而瀕於死者
page 18	救主降生後之九百六十八年有天主教士名巴拿建寺救人寺因以名寺中徒侶十餘人所居値風每顚簸可懼然念切民命遂亦安之留客館舍並皆整潔自孟冬至孟夏雪愈虐卽飭幹僕日出巡視僕出則一二巨犬從焉恐有斃者犬嗅卽能知之且於迷漫風雪中犬能導引行徑犬項每懸一小籃貯食物俟飽餓者徒侶間亦自當此任人畜跋涉數搜覓於荒崖窮谷中見有如被凍之蠅者或扶之或負之必相與歸寺使得以調復元氣無性命之憂然後遣之於是人賴以不死者甚眾時有行人掩臥雪中教士持長杖敲擊各處人問之彼云視其響卽辨是人是石慮有陷於雪者而人不知故也此人適承其救彼乃欣喜不盡云此說英國友人得於叢書中兹譯出囑爲點竄成文附於香港雜志之末俾讀是書者知世人之行善竟有如此之篤好云南充劉鴻裁
page 19	喻言一則
page 19	村落中有二鼠本屬親誼一在京師過活忽一日來村探舊村鼠留而飲之所出之食粗惡不堪京鼠曰汝居無華屋食無美味何不隨我到京一見世面村鼠欣然同往及到京果然日用皆異一日二鼠同酌倐來一雄猫幾將村鼠掠去村鼠大駭問曰此處常有此害乎曰然村鼠辭曰非我之福也與其悽惶而甘旨孰若安靜而糟糠俗云寕食開眉粥不食愁眉飯此之謂也
page 19	近日雜報
page 19	月前上海英商數家僉稟公使以近因商務停歇本地各行將資本銀兩俱行提收皆無現銀繳納稅項推緣其故實由內地未能將兵革平息所以致此求准暫緩輸納俟有能者出而綏靖地方然後照舊輸交等語聞公使批覆據所稱殊無情理既經兩國定有和約運貨徵稅自宜照約交納
page 19	六月二十七日英國統轄東洋各路師船提督柏劉到港率駕來五十門炮師船十二門炮師船火輪師船各一隻
page 19	前號曾叙花旗國師船前赴日本國公幹充公使者係其水師提督柏利茲於本月初三日自該處回港率駕回火輪師船二隻聞其上月初三日抵日本之耶陀海面於初九日與該國主專派之王大臣會晤遂將原携國書交付訂於來春復往接取覆音故寬其期以見從容無逼促之意兩家賓主
page 20	欵洽均有禮物酬酢往還即於十二日揚帆南旋
page 20	本月初五日英提督統率師船五隻離港前詣電白洋面緝拿海盜隨獲燬盜船十二號砲七十餘門救放商船數隻
page 20	本月十二日英國商船名亞勒頓亞卜駕猝遇兇橫殘暴之慘因此船是日出口行至子刻船內中國水手十餘人忽起乘船主曁各英人熟寐持刀將船主等六人砍斃棄尸於海將箱匣掀開掠所有器物而逸其本船之印度國水手等恇怯畏懦緣桅匿避俟兇手等離船始共駕船囘港惟船主一人垂斃臥船內通體鱗傷狼狠不堪旁有一犬其身亦負重傷揣度其情想係因兇手等欲將船主擲海故此犬戀主爭嚙致受巨創也區區一畜具此忠肝義膽而兇暴之徒儼然具體而號爲人乃殘暴兇忍戕生命而傷天和殊堪痛恨耳曾有友人爲作義犬記兹以限於篇幅未及錄入現已懸賞購弋正兇潘亞騐一名花紅銀五百圓餘黨每名花紅銀一百圓
page 20	本月初二日有江南信來云江寕城內駐札主持者現撥出人馬二股各二萬人其一渡江至浦口克安嶶之六合鳳陽毫州河南之歸德等處並圍困開封當途經六合時曾與索倫兵相持兵旋潰逃其一復克安慶並圍江西南昌其駐鎭江者突出城外與總兵鄧紹良爲敵官兵敗逃因克丹陽遂圍常州
page 20	現聞廣西桂林並隣近各州縣復受圍困
