page 1	一千八百五十四年四月朔旦第三四號
page 1	遐邇貫珍
page 1	香港英華書院印刷
page 2	地球分為四大洲一曰亞細亞內有中土五印度等國一曰歐羅巴內有英吉利佛蘭西俄羅斯等國一曰阿非利加內有麥西等國一曰亞美理加地分南北北地內有合郡等國
page 2	第三四號目錄
page 2	粵省公司原始
page 2	喻言一則
page 2	地質畧論
page 2	近日雜報
page 4	粵省公司原始
page 4	在粵東省垣凡與外國貿遷之中土商人無不知有公司之名向來之稱如此今以英文名義譯之宜稱東土貿易公局在道光甲午年前英國交易總歸公局經理在粵省者英國則設有公所大班等名色凡貨物往來販運亦由其自備船隻裝載中土則有例設洋行倘非經由公局及洋行憑照准為交易者中外商人俱不得率相往還售買其意以為若任各私家自相酬應貿易必滋弊端難免持爭惟此意殊左如今已歷多年英國所設之公司既停中土所設之洋行亦歇而貿易反加增盛持爭年復稀少誠以貿易一道恒如人生之呼吸氣息及日用之饔飱食飲任人得以行止自由與天下人公而共之無事限制執持稍為沮阻也如兩國交接更加締合則貨物之交易必日益增隆兩國之規矩詞語文字
page 5	更加諗習則彼此之欵洽周旋必日加真摯彼此各有長處必能兩相推重以啟其欽敬彼此或有短處亦能兩相箴規以滌其疵瑕兩家之和睦尤長則兩家之爭執日少因太平者貿易之本而貿易者則日進之本也雖然以吾觀今之人或多有知公司一局且能記憶其貿易交處之年但料必少有人知此局之來歷何由而起何年所創及夫所行者何事最著者何條其基址之廣遠幾何程其出納之資財若干欵茲篇所以縷述而詳叙之耳在天下最古之書籍惟有聖經本出自猶太國而傳教於英及西洋諸邦近來已譯成中土文字流播日益廣遠按經內所載有論及五印度國與地中海口岸相為交易彼時皆由紅海舟載駛行抵岸則用駱駝馱負以至其逕由大洋南駛過岌轉駛西北之海道彼時尚未經探出英國是時猶未知冠裳亦無人至亞美理駕一土故是時為此貿易者乃即非尼西亞國人其國疆域割據於地中海之東實為著名經商之邦凡各國物產貨殖皆歸其總攬販運之權最遠則至英國購運礦錫無何其國迭遭天灾富庶盈溢之城邑胥歸淪喪民物彫殘廣大疆土日就消削當日之崇宮廣殿峻宇雕墻今則遺礎頹垣荒烟蔓草舊址雖存但委之釣客垂竿漁夫晒網於其問而已嗣後西土諸邦揚鑣競起其中亦有數國蒸蒸騰茂已臻極盛未幾旋就陵替西邦中有葡萄牙者即大西洋首出為貿易之倡明朝丁已年間彼國有舟探出西洋過岌之海道上歲第二號篇內曾繪圖叙明表以墨線墨點二途其一由紅海自創用水氣機船後復用之為赴印度之捷徑其一則茲所云由大西洋南駛過岋之海道但此海道雖經其探出然百餘年以來亦惟彼國舟往來行駛而已因其時天主教羅馬王權勢最熾擅自封畀葡國無論探出何國地土倘其他人非教中者即歸葡國轄屬似此僭越用上帝之權夫各國疆土輿圖應歸
page 6	何主轄屬悉由上帝默鑑無論其人遵奉何教不容無故得以空為占據者也久之荷蘭國遣舟駛行其道其時英國尚猶有待未敢干預羅馬王之權惟發遣人舟向地毬極邊東北西北試探一道欲繞達印度終乃窒梗難通因北極冰地寒洌異常海水凍結舟楫無所施遂不受羅馬王之權勒棄絕覊軛亦遣發人舟於壬午年駛行過岌因其時與葡國遂啟兵釁爭衡相持於印度獲其國商船數隻發視所載貨物皆視為珍貴之品遂亦興經商致利之心決意為此貿易於已亥年有數人結伴合商得國主賜給御札專許其自攬商務於印度者十五年此則貿易公局之創祖也第一帮發運五舟其舟任載二千至九千担不等其貿銀鐵錫大呢各式刀銅器玻璃器共值六萬九千餘磅計銀三十萬圓零壬寅年二月由英揚帆登程至次年六月始抵蘇門荅剌遂與土人交易胡椒香辣等料至次年返國其載返之貨較之以前由紅海運歸其價賤至六成因紅海一途中間水陸交替舟駝頻易且虞刧掠而遷煩勞每多耗損故盤川之費合計不貲若運駛過岌一道僅一水之便可以逕抵英土也壬子年公局與西印度海隅部長商議在蘇剌地方建立一館此後其地遂為絕大貿易之區以至清初戊申年竟得南境孟買之地歷來為西印度之一大都會矣是年即中土茶葉始到英國之年所建之館後遂積漸改為砲城雖原其初不過為屯貯販運往來貨物起見第因鄰近部長怯弱不能肅靖莠民使免刧掠而外則常防敵國外患窺伺覬覦總需設備自固乃於館棧四周築立砲墻運置火器軍械以資防禦終則更求詳密布置以樹保固維持之法也印度國本由外師越襲遂主其地奄有全境傳世之後嗣主昏庸淫逸不振至衰落四疆
page 7	分裂郊壘多故諸部長各霸一區爭伐相尋因見外師强盛希其拯助一則求助於佛蘭西一則求助於英終竟而英師奏捷遂於求助之部長與之議立約條彼此兩有應付乃允為調護而照拂之未幾各有食言不能踐約英人無奈即收其前所護之地自為控馭布置而轄屬之又未幾復如此舉遂得屬其地數區而數處鄰近部長目擊懷恨憤他國人之佔據其宗邦基土也乃糾合羣部奮起而爭衡無可皆遭覆敗其地亦悉歸屬於英由漸而五印度地南迄海東界安額河西界印度河全境為英屬土焉其中惟有彈丸之區三不屬英者一為哥亞城屬於萄葡牙一為般地者刺屬於佛蘭西一為錫論坡屬於丹麻爾茲復接叙前緒於前庚辰年曾建一館於麻打拉薩又逾五年復得立一館於孟加拉適其時英國有內鬨羣黎不協於其君致興兵戎卒之廢其故主別立新君貿易因而中衰事定後公局復得國主重頒御札照舊准其專攬貿勿之權復准其探緝別商之攙越相撓者得以查獲送解國家懲辦更准其操興戎議和之柄於不從國教及不相睦協之邦復准其便宜相度設立行館砲台城池戊寅年本國另有商人數起梃出結伴亦請准數條良規便法而行但其條與原公局商稍有干礙彼此遂致搆角卒乃和合為一自號印度貿易黟商公局焉是年其地有一部長將其要區加爾加打及各鄰近村堡納交公局即今之印度絕大都會英總政各大員皆駐札於斯號為都城者也遂建立宏巨炮台置砲一千餘位丁丑年有隣近部長提大軍來與為敵兵鋒既接彼軍初獲勝而統軍者殘酷異常俘英人一百四十六人閉置一小牢地既湫隘復斷水米一夕斃者百二十三人旋有英統帥名格來夫率英旅七百名土兵
page 8	一竹七百名水軍五日七十名揚旗來援遂擊敗之卒廢其部長收其地以屬於英焉此叙庚寅年以前凡公局創始之根由其畧如此但考其歲年紀其大端尚有制度規矩乃庚寅以後事不及述於此篇當走筆為後篇之續閱者諒之
page 8	喻言一則
page 8	水塘有小蛤頑跳適有小童一隊遊玩至此見而取石擲之老蛤出而勸曰眾小官懇勿擲石此係汝等頑意倒關係我等性命矣俗云無心放炮玉石俱焚又云萬物傷殘祇共一笑是也
page 9	地質畧論
page 9	磐石沙土等質之在地面者大率觀之排列無序若無甚變易細察之皆有條不紊亦由漸而遷以此各地形勢日久大有變易也凡地面平野及山麓海濱壑谷內之磐石泥沙排有層累此層或橫或縱甚有次序各地皆然惟層累中或有所缺礦工疏鑿通于地內至深者低于海面僅二百丈惟因地震磐石陡起地面於是推明地質其可據者約深三十里從地面至地中心此約四百分之一也磐石有層累之形曰有層累石有渾成之形日無層累石至石所生之原為西士考騐而知畧有四端一曰火奮石初出地內厥形不一質甚柔性甚熱如花剛石梯形石皆無層累一曰渣滓石其初乃流水泥沙沉予湖海之底如砂石白粉鐵石花石數種一曰化形石初即渣滓石後變其紋質如紫石英泥版石一曰集成石即細粗沙石以上三類合而成之如蠻石花蕊石是也渣滓石以下三等皆有層累凡磐石雖堅以氣濕風雨霜流水所侵蝕分裂為塊其塊在水相劘更碎所碎之石間有輕重重者墜于河底漸因河力運徙他處輕者為泥沙蕩漾水中流入湖海而沉于其底排列層累所載飛潛動植之迹甚夥與之俱沉上古石質未堅凝之先飛潛動植之迹已埋其中矣地球堅質潰為泥沙恒被諸河運入湖海惟因河水或漲或涸隨時而異又因潮汐往來故所沉之渣滓厚薄形質時有不同渣之層不恒在所沉之地間因火山吐力墳起變為高壞能長生物草木有地揆其形勢即可知其在水面上下屢經興圮也此層亦時為火山吐石陡起其中或斜或直變其本質而布于其上海水激岸亦變地勢漸潰石基石隨入海浪激成卵有處水能為石隨所遇之物而成物變石
page 10	質猶存本形蓋飛潛動植之迹時有變化風吹飛沙大洋平流陸海冰山所運磐石及石中所載生物之迹恒為變化地面之勢熱道之海珊瑚島眾而廣是為無數昆蟲所成以上諸說于磐石陸海古今變易之故大畧如此更進究磐石方位載物無層累石其中花剛石尤廣布于眾石之下與梯形諸石時出於他石超至高山之巔此石無生物草木之迹化形石大概覆于花剛石內有金星石白石英皆為地內熱氣所乘而變其形故稱斯名亦無生草木之迹金銀銅鐵產其中者甚多渣滓石分有第一第二第三迹層第一迹層中以地名又分堪比安下西路畧上西路畧三層沉有泥版石沙石粉石內存珊瑚洋殼遺迹第二迹層中又分煤新紅砂石蛋形石粉諸層煤層中產煤鐵石磨石內有草木珊瑚洋殼魚蟲遺迹新紅砂石層產石鹽生物草木遺迹甚繁蛋形石層中有泥沙粉等石遺迹有蛇鳥魚類白粉層中多魚鱗介遺迹第三迹層中有粉石沙石土壤迹亦有禽獸鱗介等物以上諸石為地殼堅質覆以泥土及新生物遺迹埋于其中更有河流泥沙土炭與草木生物相雜夫此地質之學西士固嘗熟究而華人絕少研求故畧略為表出使由是而深思之則士商農賈益其神識豈淺鮮哉
page 11	近日雜報
page 11	有人云去年十一月十九日歸善縣官獲土匪二百名收禁牢內匪等賄買獄卒得鋤鍾等器即牢內發掘地道欲從內墻脚穿出外柵不料轉達署中房室其謀遂敗余數皆遭擒獲惟毆斃一更夫縣官將匪百餘人納於地道中兩穴堆塞柴薪燔以烈焰皆薰灼而死餘者釘手足於木以斃之
page 11	近閱金山上年十一月十九日新聞紙內載唐植經手斂湊四邑會館花紅銀一千元致送該處捕廳署之土兵以為酬勞因其地有著名刧盜濯阿儉逞兇恣刧中土掘金人被其掠財害命者指不勝屈茲為土兵擒殲因科銀犒之據來紙云中土人之在金山者一向風誼淳厚羣知尚義於此益見有人訴稱上年十二月初三日有兩枝桅船名衫落自港裝載傭工一百六十四名到亞士打里亞路經新嘉坡暫泊船主因其人數溢額將艙內三十三人逐棄上岸亦不補給資費竟揚帆前駛如果屬實其船主終可以追獲凡投往別地傭工不宜隨意附搭船隻倘其船主人非誠實必受所累總宜自擇殷實商行妥議細備始能保其船主可靠船隻可倚而自得安身之所也
page 11	去歲十二月二十二曰郵船公局之火輪船間頓由金星門來港海面遇有數盜舟聚刧一商船即前駛援救盜舟四竄其一逃至零丁擱淺盜匪棄舟泅向山島逸而商船已被火焚烈焰方熾人皆赴水火輪船即放三板划艇搶救得援拔者五十二人詢知係暹羅國船船名蔡昌興現值由粵洋返國船內共有八十六人除為三板艇救生五十二人外尚有中土三板救者數人其餘載沉載浮不堪問諸水濱矣檳榔嶼即新埠上年十二月二十三日新聞紙內云有中土
page 12	船八隻進口載到傭工人等九百七十四名內有婦女數口前者廈門匪黨脫竄至彼地者亦携有婦女據來紙云婦女至者亦可資其材力為用惜至者尚稀耳
page 12	十二月二十六日附港之龍船灣地方有民船被海盜掠刧稟報三日後於赤枉英差役將盜匪拘獲到案
page 12	小呂宋新任總憲前從西班牙即大呂宋國都附英郵船東行來港去年十二月二十七日由港坐駕其國師船前往小呂宋赴任是日揚帆英師船聲砲十七門以表禮彼師船亦聲炮如數以為酬
page 12	上年五月內有秘魯國船僱載中土傭工人前赴南亞美理駕之加勒澳地方傭作駛至半途舟中人多患病死者二百餘人船主亦在其內按秘魯國一各孛露圖志載其國金銀礦極饒而民荒豐事
page 12	上年十二月內三佛蘭錫士哥即金山正埠被該處官憲查拿中土人一百五十三到案緣伊等糾黨同聚一室議行三合會規例意欲訛索數娼妓規銀既被差役緝獲訊鞫因証據不足科罪無名旋亦釋之
page 12	十一月初旬邸抄有云南京黨羽之在獨流者與大帥勝保屢有接仗越日有上諭勉勵天津民庶丁壯奮勇向前協同官兵等合勦等語旋閱正月二十一曰邸抄有勝保已將靜海獨流等處宼氛殲除垂盡餘黨驅逐西竄至慈野等地方云云
page 12	上年十二月中旬邸抄內有巡城御史永保奏摺據云京師無險要可以握守防禦頗難居民恒少蓋藏每虞匱乏彼時氛患日逼西人軍鋒距京不過二百許里獲其潛遣來都偵探奸細嚴鞫之據供境內伊黨人無數星散布列皆詭裝平人潛行招誘土人入其黨而京城內居民貧寠可憐現下新
page 13	例各捐房租一月呈官有力不能措納願將房屋呈抵者有襤褸婦嫗手持人所贈給之衣物以呈抵者百工蕭條人多游手無業餬口束手待斃者不知其數
page 13	正月初六日香港臬憲署審訊英人兩造因交付銀式不協涉訟一件此案於本港地方生理大有關係據臬憲斷云凡有交易彼此立約者須視約內寫明何式銀錢即照其式交付若交別式者按時價補水不得援引原例以額定每元毫數核計交付為詞但約內未經聲明何式銀者仍照原例交付
page 13	上海官兵數次試攻均未得手至正月初九日始用火藥轟城之法先是官兵於營門砲台之旁預挖掘坑洞暗達城墻洞中滿貯火藥坑面鋪板其板將四明義塚厝棺毀拆櫬木拋棄枯骨因此禍釁仇及殘骸至將人終老芘形之物毀棄作為軍械是可痛恨也及是日火藥轟發震聲雷鳴驚天撼地崩塌城墻六丈城中人用火礶火料等物堆擲其間官兵不敢前進反為城中人從內衝出擊退官兵直追至營寨砲台邊將砲械火藥奪而挾之回城後僅六個時辰將崩陷城墻用沙囊堵塞堅整逾前數十日經營之功棄之一旦噫可歎矣
page 13	正月十二曰上海道憲重新復設江海關凡有外國出口商船照舊徵收稅餉其時有英商數人欲圖漏先期將茶運出吳淞暫貯候船至載以出口復有數商茶仍貯上海者至是遂稟請文公使以領事官前曾許其他商運茶至吳淞者未見獨據其利為詞意欲貯上海之茶亦得免稅文公使不准所請
page 13	正月十六日審訊中土人萬隆行具控李鳳德一件因李姓
page 14	向其定買米三千五百担每担三十三元未將米全數起清即改議中止其時適米價賤減但堅稱米不照原定之樣為詞然亦不能將原定米樣呈出作據臬憲會同英勷辦六人斷令李姓賠交與原告所討之數及狀師暨一切例費
page 14	正月十八至二十日臬憲會同英勷辦六人訊斷要案七件譯列於後一郭亞福被控偷竊訊明無辜省釋一張亞三等被控持刃劃傷訊實擬以遣罪十五年一葉金福被控夜間行竊訊明無辜省釋一葉志輝被控偷竊訊明無辜省釋一鍾亞萬等三人被控偷竊訊實擬以遣罪十年一陳亞四等四人被控洋面行刧訊實定以遣罪十五年一劉亞中被控行竊拒傷事主訊實判以絞决暫緩行刑候總憲覆閱可否減免
page 14	正月十九日有中土人赴署訴稱現有盜船七隻在附近洋面恣行刧掠經英憲派調火輪師船一號出海捕拿獲盜舟六隻訊明被擄良民隨行釋放將船付還原主全數盜匪移解新安縣懲辦
page 14	正月二十二曰上海到有火輪船信云俄羅斯現有火輪師船從日本駛至彼地將椗泊日本之俄國船信函等件付為代行郵達事畢越曰出口據其舟中人云日本國主已許將本境開各國貿易埠頭不復如前獨許荷蘭一國貿易而已果斯言不虛是花旗俄羅斯二國使舟至彼所議已有成矣正月二十二日大英公使文坐駕火輪船前赴上海巡閱往返歷二旬餘
page 14	正月二十四日本港投估地址九叚為中土人承投者五叚近日英師船赴虎門外一帶洋面巡緝海盜匪蹤稍戢自是以來商船往來無報刧者
page 15	花旗國公使麻沙於去歲十二月二十九日附駕郵船回國新公使馬駕林於二月初十日抵港履任
page 15	二月十三日本港西邊荒僻之區有匪二百二十人在彼潛隻聚議三合會規例擬行舉事為英官差役跟訪往捕除逃竄外獲三十三人訊時因無証據科罪無條勒其開具永不滋事切結旋亦釋之
page 15	二月十六日有英人三名在廣州江浦司一帶游覽忽遇附近鄉村匪眾羣起毆搶傷人掠財若中土人三名在英國地方遊行有鄉人如此待之其隣近居民必全出詛喝交口訾之中土人眾遠適異國者實繁有徒其聲名四揚可推為識情達理今似此行為是禽獸之不如矣現經公使文與欽差大臣行文照會商辦計必能罪人斯得也
page 15	香港庫使示所有本港地稅自諭之日為始以後俱一律將大板洋圓交庫不得如前隨以雜式銀錢呈納
page 15	上年各國船隻到港除澳門划艇及中土各式船隻不計外共船一千一百零三號進港椗泊計其任載貨物四十四萬七千零五十三墩
page 15	奧省大吏前示諭商民凡外國各式花雜銀錢均照花邊常行洋錢一律通用在案繼因各銀行尚有違梗提署諄諭務令遵依茲稅餉各項俱照常行銀一體徵納諒能通行無滯矣
page 15	癸丑五月廿十五日至十二月廿十七日從中土販運茶葉赴英其數共計五千五百七十八萬七千五百磅按計四千一百八十四萬零六百斤與上屆壬子年相較本屆數多於上屆者六百五十四萬二千三百七十五斤
page 15	英國人歷年費資購茶以一年之數計之共銀一千萬磅核
page 16	計四千八百萬圓
page 16	英國主近命匠作將御駕火輪船更制新者以備時巡
page 16	英國官報已奉到頒行勅命以前任領事官包玲簡授為香港總憲兼管五港英商貿易事務在英都擬於正月廿十三日坐駕火輪陲船登程按計三月十二日應可抵港本港陸路提督已奏准解職回國休養並奉文將本缺裁汰其所管印務交駐港佐憲堅兼行署理駐港之水師提督柏劉奉院行文撤任據聞因薄待轄下水軍士卒累月數旬不給假眾兵士上岸游行舒散致有月前眾兵鼓譟生釁是以奉文撤調已於月前解任坐師船返國新任提軍司令計下月可以抵港
page 16	香港自乙巳至上年每歲國家支放俸薪及各項經費除兵餉不計外有籍可按茲分年臚列於左
page 16	乙巳年用銀六萬六千七百二十七磅每磅四圓八毫
page 16	丙午年用銀六萬零三百五十一磅
page 16	丁未年月銀五萬零九百六十磅
page 16	戊申年月銀六萬二千六百五十九磅
page 16	巳酉年用銀三萬八千九百八十六磅
page 16	庚戌年用銀三萬四千三百一十五磅
page 16	辛亥年用銀三萬四千一百一十五磅
page 16	壬子年用銀三萬四千七百六十六磅
page 16	癸丑年用銀三萬六千四百一十九磅
page 16	本港癸丑年計征地稅及各雜餉共銀二萬四千七百磅零其每年不敷支放者皆由國家紳士院議欵撥解前來
page 16	香港戶口自乙巳起年起有籍可按茲為分年臚列於左乙巳年二萬四千一百五十七人
page 17	丙午年二萬二千四百五十三人
page 17	丁未年二萬三千八百七十二人
page 17	戊申年一萬七千五百一十四人
page 17	　巳酉年二萬九千五百零七人
page 17	庚戌年三萬三千二百九十二人
page 17	辛亥年三萬二千九百八十三人
page 17	壬子年三萬七千零五十人
page 17	癸丑年三萬九千零一十七人
page 17	荷蘭船名非羅呢由港載中土客三百人前赴金山中途觸礁船破眾客齊力帮助戽水始勉抵新加坡進口停泊修理現在中土人之出境者其數日旺有人出重價購船裝客第恐所購之船總有朽壞欠堅牢可靠者凡有人欲出境營生宜先詢探明悉船隻新固精堅船主誠樸篤實始可附搭其舟寄身命於重洋也
page 17	小呂宋總憲現設立火輪郵船自彼達港往來絡繹每月一次兩地商民深資其便利
page 17	中土地產有綠色顏料一種其色鮮艷西邦各染房恒欲購致因西土所染綠色但以籐黃青靛二色參和雖隹難與為比也造此綠料之樹西邦人已覓得數株移至印度地方試行栽植余思西土亦必有數種顏料為中國所無若能移傳必為隹品各物皆然人俱宜相為交易以通有無也上蒼造生萬物於寰區飛走動植麥榖金銀各產於一區各隨其地所宜或茶或棉或梁或稻顯為各土人恒以本地所產與別地互相交易起見俾大塊之上物產之美億兆人勻沾其益者也
page 17	近聞暹羅國主降一諭旨指給地叚一所與各外邦耶穌教
page 18	中人為攢葬義園其中土及天主教中人亦指給一地與之其諭畧言中懷甚願凡他邦人僑寓境內者咸得安樂康寕無失所之慮常察視他邦人有何善規良則斯欲取法以為本國人從善之益至各邦人任其各崇遵其本教不相撓制各等語有人云此諭係國主親揮翰墨言出真誠各外邦人無不欣悅而感頌之
page 18	花旗國素產良驥近於鈕玉郡地方出有駿足非由馳騁但邁步善走四個半時辰能達三百餘里人艷稱之見新聞紙頃聞南亞美理駕之亞馬笋河岸一帶探得礦金極旺土中水銀窟穴亦饒
page 18	上海有人出一訴帖哀憫目下荼毒情形並云外國人原屬耶穌教其道恒愛人如己舉世睦好不能無故兩相殘害豈合置備軍械兇器潛貨與敵人致令資以攻殺益增干戈之慘而助殘戮之禍殊可嗟悼而痛惜也
page 18	上海信來云縣城現未收復官軍於城之西北設立三寨計有士旅八千名而城中人不知其數幾何第操戈出陣者總不逾千人而已城中居民禁止薙髮犯者獲而笞責之但留辮髮以綰髻其頭目居常紅衣紅帽坐廳事行刑則用明裝冠服觀此情景官軍恇怯既甚誠恐不能奏功克復計或他時城中匱乏銀錢無以購物度活則棄空郭如遺斯為官軍復得耳至薪米火食其來源饒裕因城外設有巿肆晨夕所需於女墻上縋籃以交易不憂其缺也
page 18	本月初三日上海火輪郵船來信携有正月二十二日邸抄內僧格林沁一摺云天津獨流五里?東河竇村一帶惡氛除滌悉罄氣燄垂盡餘孽已星散逃竄無遺矣
page 18	近日花旗國前赴日本之使舟業已旋港據云使臣與日本
page 19	執政大吏妥議貿易事務於彼境開立二處埠頭二月二十五日訂立和約章程妥竣矣
page 19	上月因公北駛束裝匆忙行橐末携筆墨是以茲編第三帙未及譯出付梓茲為補出所譯近日雜報自上年十二月至本年三月初旬總於茲帙?而鐫之閱者覽而別焉可也
