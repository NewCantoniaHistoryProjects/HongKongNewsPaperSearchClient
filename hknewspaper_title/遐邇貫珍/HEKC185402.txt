page 1	一千八百五十四年正月朔旦第貳號
page 1	遐邇貫珍
page 1	香港中環英華書院印送
page 2	地球分為四大洲一曰亞細亞內有中土五印度等國一曰歐羅巴內有英吉利佛蘭西俄羅斯等國一曰阿非利加內有麥西等國一曰亞美理加地分南北北地內有合郡等國
page 2	第貳號目錄
page 2	花旗國政治制度
page 2	喻言一則
page 2	近日雜報
page 2	英國一千八百五十四年曆紀
page 3	糧皆由國會議備其數頒給二年之資二年後若國會不復議籌即散遣其軍此舉所以使國主不能以兵柄威權凌虐黎庶也國主不能任意自征稅課輔贊院亦不能自决惟選舉院倡議之輔贊院惟司准駁或增改而已國主不能如他國之君剖符錫封合郡國人亦無膺爵世襲之事大小貧富皆如一律食力貧民與素封富族無差等異視也國之黎庶雖於政治官制無相關涉惟輿情眾意可以直言置評自負冤抑者亦得逕達申訴國政有缺失亦可稟陳論列至於查抄追贓等務差役非奉有官票不擅入民房國人有被控者官憲不能遽定罪罰聽其自行呈訴或延請狀師代為剖論無刑求抑勒之事此則與英國律例相符審鞫案件時簽掣揀選十二人為勷理佐審官同堂聽訊十二人同議其罪則加以究辦若同議其無辜即行省釋無淹留矣各郡理刑
page 4	臬憲皆長任無俸滿解職者其俸糈亦皆有定額不裁減蓋使其秉公執法不畏掣時亦無顧忌權貴不能以革職減俸脅之强抑其枉法狗情但果有玷缺國會能議奪其職各郡皆有總憲職掌轄治本郡丁壯此則合郡國政制之大畧也於此參觀英國合郡國政制大畧相同兩國權柄皆由庶民所出所秉權者俱為國例所鉗束無論官民悉為例範圍但兩國亦有區別之處一則合郡國主為民庶推舉踐位在位限以四年為期而英國嗣裔繼繩紹傳遞及踐阼則終身在位兩法各有其善合郡國法終乃能得長材絕詣之人英國法似較妥靜免每期推選之時紛紜更張人心搖動變改常度停擱生計也次所區別則英國凡有材能出眾能勤勞有裨益國家者國主封錫以爵而合郡國不然在彼國想以無此制為盡善在英國則以無此制為欠缺也合郡國人每云無論何人皆屬平等不應偏有超越庶類眾生均如一體英國人則云國家也何分公私茍有人能為國宣力立功允宜褒賚錫封以昭激勸況上帝賦造眾生亦有顯然不能齊其品類而使之皆同者人心不同如其面焉妍醜巧拙賢惡智愚富貧厚薄勢固參差豈能畫一乎又其次復有區別者在英國培護傅師將以傳道授教訓迪羣倫也合郡國則專禁之推原其故實以是舉向常妄用曾滋流弊且以培護傅師其經費所從出勢總需征斂於民但國中教固非止一宗人亦各從其類若强不從此教之民令之一律輸資以為培養優崇之費豈得謂情理之平而在英國恒言凡從耶穌教者其宗派有二一則曰羅馬王教一則曰整新教整新即國家所培護者也教中雖有分流拆枝派衍殊途細關小節彼此異同然所謂敬崇獨一上帝父子聖神三者合一耶穌降
page 5	世以死贖人罪信者來生永享福祉恪守聖誠十條則是大道至理各宗同歸一源而已倘國家不為之籌備經費尊師重道以整新教旨垂訓兆黎則凡蠢茲愚蒙將有不願望道求教畢生無由置身於至道之域者斯全國人民所倚賴僅在乎富家施濟之書堂巨族捐置之經塾聊以招徠後學此外則有俊秀豪傑發憤自興延聘先知以求誨迪而希入道之門耳斯豈足以袪滌昏愚而拯拔羣偷之溺於頑惡陷於禍殃也乎所宜培護儲待鼓舞國人來學之為善也惟兩國之本皆同一志向蓋欲免使一人獨尊或一黨固結得以獨執大權邁出於眾庶黔黎之上誠以季世人心皆有同具之隱衷使之一旦得操漫無限制之大權而能措施盡合於善者實為罕覯耳兩國政制皆視之如世間常務選舉百官拔櫂庶職無非使之治理閭閻裨益家國至於勤勞者授糈建功者膺俸亦如世間酬酢傭作受值貿易得價而已余嘗思國家政制之立原為要舉重務然使庶類羣生慧日增倫?日篤此其故殊不繫乎政制之得失也政制雖良或無改於民俗之刁惡政制偶失亦無損於世風之淳龐是則欲治安國家者教民以至道其為首務乎如欲引民於道其必以耶穌之教化民而成俗乎各國有能以至道教民他國之人從之者如歸巿可操劵得也粵稽古昔立國者昧至道而能久安長治未之或聞昧道則無以自立胥底於渝亡可佇足待矣縱觀悉數指不勝屈即如中土夙稱華夏可為數千年舊疆古域在昔盛時惟知虔事上帝迨乎姬周興國以後祀事叢雜而偶像頻興古風寖頹民志日薄材能稀出幹國任事者乏人兵戎時興疆土見削使無賢能豪彥維持補挽幾何而不胥溺乎今觀諸國亦無不然違道肆行者國本搖動
page 6	守道化民者邦基奠安所願華夏凡民湔除積習同趨至道還淳增美實推首出之邦將見河嶽寰區興旺倍於昔年豐隆兆於指日凡此億眾永享太平斯余所厚望而深?者乎
page 6	喻言一則
page 6	無稽材外有兩雄鷄相鬥卒分勝負其勝者立於高處揚揚自啼適有鷹飛過而聞鷄聲遂攖之而去其負者反得安然可知兩雄不並立世事豈能預料朝暮宜自慎榮辱不足憂所謂螳螂捕蟬不知黃雀在後得意須防失意時即此之謂也
page 7	近日雜報
page 7	十一月十三日福州來信云數月來因地方多故致數家大銀行關閉歇業而小經紀挑販貧民多受苦累盜賊紛乘竊發興花廷平等處頻遭滋擾該省制府若非念切痌?刻意整頓且能辦理勤敏令在必行者罔克有濟蓋氛惡方熾殊形棘手也原其起事之由因各家銀行倉卒間銀錢支絀不敷應付闤巿騷然莠民藉端鼓眾鬨鬧乘衅搶掠舖戶波及各富室署制府王懿德聞變派兵捕辦擒梟為首六人以徇事稍定旋訪得各銀行實有咎失招衅之瑕提鞫根由據云銀項現尚足敷支結惟銅錢缺乏所以壅閉不通制府傳諭本部堂暫借撥欵項先為汝等支理清楚後即宜籌欵歸抵可也詎事定後飭令繳銀伊等竟稟云無欵可籌制府恚為眾人所紿乃按名拘押立限着繳逾期不交者查抄家產估變歸償後始得如數清完結案現在地方已獲安貼如故延平府亦復靜謐刻下總憲印務已移交該省將軍有鳳兼署福州五虎門外洋面不靖海盜甚夥頻為官兵捕辦武夷山茶興販茂盛外國商人因至其地見價值較賤近多赴彼購運載返英及花旗等國者
page 7	厦門有十二月二十日來信云地方靜謐惟海面盜匪滋多前城中逃脫會匪頭目一名現查得已抵息力即新加波彼時偷駛因船中人多火食不敷沿涂拋棄數人於海始得抵其處
page 7	近接到上海新聞紙內有云十一月十七日在城內有外國傳教傅師正於登座宣講道義勸導眾生勉善緝睦等詞忽於眾中一人出位朗言自稱吾乃廣西太平王麾下人吾輩皆崇奉一上帝敬信耶穌出力擯除偶像毀盪廟宇前兩年吾輩創興不過三千人兩年中自南至北遇數萬千軍兵不
page 8	能阻當若非上帝垂佑不能及此刻下我軍已克天津尅期可以統壹區宇語畢復勸眾人以祀偶像者墮地獄信耶穌者升天堂及乎捨棄鴉片戒色斷酒皆為太平王之規條且云吾輩奉新教享永福想至撤手善終之日乃為極樂之天凡同人中有死者皆互相慶喜兄弟一人得上享天堂之福矣其尚留凡世者應守十誡信至道每時會集相勸為善實為至幸云云外國傳師乍聞其言殊為詫異但按其所說實與歷來所聞多有符合可惜伊等既稱知至道真教而有多少作孽戕生即如克江寕時殘戮慘殺無辜之數十萬生靈此與本教義旨抑何矛盾耶
page 8	上海有十二月初九日新聞紙內開城中有伊黨目嘉應州陳姓暗結其屬百餘人密定秘計擬於初二日內應招引官軍入城已有城約而陳姓於夢寐囈語中自洩其事及黨羽姓名眾頭目已知之佯弗省期前二日陳姓情形顯露左右顧覷探視而是日守城門者於小東門查獲陳姓從者送書軍營而回搜出覆書官軍約於某日城中舉火為號即引兵襲城等語既獲從者與書仍默藏不發及期陳姓於城內舉火眾共趨擒將下手舉火者投烈焰中而殲斬其黨從無遺計一百六十餘人
page 8	上海前月因有外國人賣火藥等物與軍營為用英領事官知之大以為不合出示嚴禁畧言兩軍對壘之際不宜偏有所資助自示之後有復蹈故轍者嚴辦毌貸
page 8	佛蘭西公使於十月三十日由上海駕船啟程前赴江寕下月初五日抵其城當初至時砲台開放一炮繼有城中職事人來船告以適時砲係誤放祈勿介意至次日遂派佛國人員登岸入城見所王二人一黃姓一賴姓其衣冠裝束悉仿明製
page 9	首冠金盔內裏黃縀巾堂中設高坐二位觀其言談舉動若於外國人稀覯罕接者又次日佛公使自行前詣會晤見其所謂某侯一人據言係太平王宰相酬接坐次初未盡禮佛公使來意原屬詢問天主教內人有無凌虐薄待旋知其無他且准教中人任便自如佛公使遂返舟有佛國教師入城住兩日一宿回舟時携帶書籍多種皆太平王編纂卷首繪刻王圖像據教師回稱江寕城茸理完固壁壘堅整城墻高六七丈濠廣六七丈深四五尺不等城中易貿雖疎而民眾興盛閭閻各家門戶洞開士庶冠服修潔巿井安恬極有規矩約束鴉片烟斷絕廟宇偶像毀罄盪盡官與兵皆一體平等無輕重異視其王曾告以本教宗旨雖與外國人相同但此教本係中土我輩所祖繼因趨事偶像致教風暫息茲則遡源而振興之凡城中婦女皆分地別居亦分派隊伍以一萬三千女為一軍有女將官員各職銜前滿洲駐防之內城現為廣西女隊居守共云女旅計有四十八萬名恒用婦女於城外糧艘肩挑米担進城另以健婦為管領督催手持鞭杆軀策惰者惟定條男女不得聚處往來即夫婦亦不得並棲俟版圖悉歸服屬始聽各人夫婦完娶尅期可卜云云計男丁士旅六十萬人當佛人進城時與城中人途遇皆無謗詞稱謂但以兄弟相呼惟恒言乎滿洲人為妖鬼佛船停泊一禮拜而返其駐時多人蝟集競相聚觀回時舟行經儀徵瓜洲地方見有師船三百餘號可載軍兵二萬餘隨後仍有輜重船無數皆懸太平王旗號中載騾驢車馬等項次日復遇船一帮情形相同究不知其取途何方啟程何向也
page 9	前月上海有土人從佛蘭西天主教師受業者在小東門外為城中次頭目拿獲呼為奸細慘加拷治旋察其無辜釋之
page 10	佛國公使知之大以為不然立使人向城中總頭目處傳說令將妄刑之人交出當如其拷治他人之法還懲其身城中人初不遵命佛公使乃調遣師船對臨城門約以明日午刻不以其人交出者開炮轟城越日未屆午刻已將其人送出乃帶至領事官署罰令長跪其人哀鳴百端頓首認罪誓以此後不敢復蹈故轍遂叱而縱之余因此有感焉城中人果强與弱余未暇詳然佛國以一師船臨之任便取携若弄孩穉乃向者以大軍全盛之勢治之而莫能有所措置是可怪詫也已
page 10	佛蘭西國現於太平洋海中有數島署名為佛國屬島擬派遣官兵駐守
page 10	花旗國金山有十月十六日來信云該處現已建置一局捐備銀一萬萬圓欲創置此一路火船由該處逕駛至中國往返絡繹
page 10	花旗國公使麻沙擬卸任回國新公使馬加林不日來港接任前任廣洲領事官包玲現聞有由英來港掌貿易總憲印務之信十二月上旬郵船載小呂宋總憲西旋其新任不日可到
page 10	日前揚帆赴日本國之花旗師船其上月駐泊本港時數次置演戲刻凡英師船及居港者皆得往縱觀兩國人皆極諧睦蓋因志趣同向均欲有以推廣貿易共臻平康景象者也其火輪師船三常行船二於本月十四日啟程前詢日本索取回書開行時英師船亦聲炮相送聞息力有一火船並他處亦有數船欲相與結帮前行並聞俄羅斯國亦有船在日本境內且更有數船欲赴其處尚在洋面中道駛行者計中土海面近必多有俄國船行泊息力現有英師船二號開帆
page 11	來港換班駐札
page 11	亞士得利亞即悉尼有癸丑年九月二十二日來信云中土數十人至其地受僱傭作工力勤敏每禮拜受工銀每人自二三磅至十磅不等者每磅四圓八毫因其工作較土人勤敏利捷也以本年計之出口金共八十蠆半一萬三千六百七十担
page 11	担本港西東火船公局出一公啟致達各客商販運湖絲出口者須加用堅料牢固捆裝因湖絲由火船驛路載赴英國經麥西地方由紅海馳至地中海等程途皆用駱駝負運恒多磨擦損壞別邦所運絲裝不致似此損耗者因捆護堅牢故也每月二次火船所運以上年載販湖絲之數遡較前數年其增多已逾舊額矣
page 11	近來外國船載中土人出口者每因火食不敷屢出意外不測之事現於十二月初三日奉本港總憲諭示凡載中土人者定其日給之例每人每日給米半磅鹹猪肉半磅油半兩英碼鹹菜三兩烟半兩淡水一加倫木柴三把每人每禮拜給鹽一兩胡椒一兩胡椒一兩醋半杯茶葉四兩藥材則需用而足給之
page 11	月內香港英臬憲鞫案有初六七日一件原告亞金等呈控侯亞玉因原告定買中土米石販運金山及期被告以洋米充交與原訂不符致躭悞售期審實罰令被告賠交銀五百圓又一件原告英人控中土人亞金因被告立約?船前赴金山及期違約但裝貨物不裝人口致期外躭延二日審實令罰賠而原告言彼但以銀五十圓交付施醫院即作結案矣又一件原告馮金先因允借給與劉周銀一百六十二圓四毫七立有揭單及期還銀先付一百圓餘數另日找清即將揭單交付他日往索尾數劉周云已還清無欠至是具控
page 12	審畢以無確據見証無從斷令償還
page 12	十二月初二日本港檢騐石排灣失事事主尸身一具騐得傷痕係出砲傷其砲彈係賊匪所用者緣該處於前數夕為匪黨糾眾刧掠一舖繼欲復刧他家為英官差馳至捕獲其始刧時匪等炮斃一人茲檢究得其殞命之由凡英官騐屍之法如有人死於非命者派官一員稱為歌羅納有勷辦佐騐屬內殷戶十二人同堂傳集見証鞫訊死者致斃緣由若查有被人謀害情節究理置諸法如係自致及一切意外誤傷致死歸之天命填格存案現在港者殷戶稀簡勷辦佐騐者只得六人
page 12	前月有英商船由黃埔來港在海面將一中國快艇碰撞損壞快艇人向英船主索賠船主不允快艇來港向英憲衙門控理蒙憲飭差役一名詣英船守候越日傳集兩造審訊詎料是夜該商船竟解纜放洋將英差一人挾帶出口逾一日該差役始得附小艇返港此實罕覯稀聞之事同日適有英師船因公啟行出口大憲已飭知其如追及該商船即督令其回港候審定奪辦理
page 12	潮洲汕頭地方有海船三號在彼招集傭人裝載前赴西印度等處工作本港十日前有花旗國一船亦往彼他裝載艙位堪載七百餘人裝至彼國巴拿馬地方修造火輪車路傭作
page 12	十二月十五日火輪郵船載來烟土八百七十三箱金銀一千二百箱合計銀一十三萬圓新聞紙內開俄羅斯土耳其兩國已交戰初時土國獲勝又葡萄牙國即大西洋王后以產難殂逝又英國現下茶價增昂每茶一担於舊價外增至兩磅零約九圓餘
page 13	十二月二十三日郵船自加爾格打抵港載來烟土一千七百二十五箱銀三萬九千圓
page 13	十二月二十六日上海火輪船到港滿載湖絲而來內有信云直隸省兵信現屯劄天洋城中待江寧應援之軍北上會齊始發計春暖冰融必有作動也
page 13	京報有癸丑十月三十日一摺係直督桂良奏清朝延飭部行查陣亡人員賜予卹典內開有廣平守深州牧欒城令任邱學等員其潰逃各員按查治以應得之罪
page 13	英國一千八百五十四年曆紀
page 13	正月初一禮拜日一八十五廿二廿九即癸丑年十二月初三
page 13	二月初一五十二十九廿六甲寅年正月初四
page 13	三月初一五十二十九廿六二月初三
page 13	四月初一二九十六廿三三十三月初四
page 13	五月初一七十四廿一廿八四月初五
page 13	六月初一四十一十八廿五五月初六
page 13	七月初一二九十六廿三三十六月初七
page 13	八月初一六十三二十廿七七月初八
page 13	九月初一三十十七廿四閏七月初九
page 13	十月初一一八十五廿二廿九八月初九
page 13	十一月初一五十二十九廿六九月十一
page 13	十二月初一三十十七廿四卅一十月十二
