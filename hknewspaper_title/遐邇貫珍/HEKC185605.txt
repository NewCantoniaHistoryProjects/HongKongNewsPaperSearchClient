page 1	一千八百五十六年五月初一日第伍號
page 1	遐邇貫珍
page 1	香港英華書院印刷
page 2	英年月閏日歌訣
page 2	英年十二月其數同中原四六九十一卅日皆圓全餘月增一日此數亦易言惟逢第二月二十八日焉四歲二月閏廿九日回還
page 2	耶穌降生一千八百五十六年日記
page 2	正月初一日即乙卯十一月廿四
page 2	二月初一日十二月廿五
page 2	三月初一曰丙辰正月廿五
page 2	四月初一日二月廿六
page 2	五月初一日三月廿七
page 2	六月初一日四月廿九
page 2	七月初一日五月廿九
page 2	八月初一日七月初一
page 2	九月初一日八月初三
page 2	十月初一日九月初三
page 2	十一月初一日十月初四
page 2	十二月初一日十一月初四
page 2	五月禮拜詳序
page 2	一英初四唐四月初一
page 2	二英十一唐四月初八
page 2	三英十八唐四月十五
page 2	四英二十五唐四月廿二
page 2	第五號目錄
page 2	貨船畫解
page 2	照船燈塔畫解
page 2	繼磐石方位載物
page 2	景教流行中國碑
page 2	天人異同
page 2	京報
page 2	近日雜報
page 4	遐邇貫珍告止序
page 4	遐邇貫珍一書自刊行以來將及三載每月刊刷三千本遠行各省故上自督撫以及文武員弁下遞工商士庶靡不樂于披覽然刊之者原非為名利起見不過欲使讀是書者雖不出戶庭而于天地之故萬物之情皆得顯然呈露于心目刊傳以來讀者開卷獲益諒亦不乏人矣故西方諸國每月刊佈者不下千百餘家意在斯乎兹者本港貫珍擬于
page 5	是號告止嘆三載之搜羅竟一朝而廢弛自問殊深抱恨同儕亦動咨嗟然究其告止之由非因刊刷乏資蓋華民購閱是書固甚吝惜即不吝惜而所得終屬無多惟賴英花二國同人啟囊樂助每月準足支應而有餘特因辦理之人事務紛繁不暇旁及此舉耳至前所刊佈者共得三十三號願諸君珍而存之或者中邦人士有志踵行則各省事故尺幅可通即中外物情皆歸統貫是所厚望也
page 5	貨船畫解
page 5	英國近日新造貨船身長三百三十五尺闊四十一尺有半深二十六尺有半可裝貨二千七百二十頓每頓重十六擔八十斤船帆用布一萬五千尺火輪之力可有二百碼每日用煤二十二頓有風則揚帆而駛無風則藉火以行若風火相濟則一點鐘內能行五十四里惜乎中國無人搆造此船倘為民上者着良工師到英地取法數年之內自能通曉將見中國造船從此盡善矣望之
page 5	照船燈塔畫解
page 5	西邊洋面每有生石顯突水面或有隱伏水中行船者倘若不覺偶與此石相觸則船破貨壞蓋每歲之犯此者正不知凡幾矣故西邊諸國凡于其所屬洋面察有險要處所即在石面建塔一座虛其中用螺文旋上近日則全用鐵板搆成每塔着數人看守夜則在塔頂燃燈數盞照耀洋面俾行船者隔遠而預知趨避且各塔以燈色分別如某塔則專用某樣燈色或用燈自旋轉半明半
page 6	蔽者使船中人望之而知其為某地之某塔也自各險建塔之後永無破船壞貨之患此法誠為盡善而且可垂永久者也每船到此量度其船大小以為抽稅之則歸其資於本塔為每年費用之需各船主亦無不樂為輸將焉
page 6	貨船
page 7	海中照船燈塔
page 7	繼磐石方位載物論
page 7	自第二迹層盡至第三迹層起歷年甚久第三層之始萬物一新與今坤輿之位較昔尤同此層仍係先層之質為水所潰而成惟其形勢逈異生物草木種類亦隨之變易矣當第二迹層陸海千萬生物之中僅有一種見于第三迹層歴來舊造之生物未息新造之生物漸起是以地勢氣候漸合新造漸反舊造故舊造息而新造蒸蒸日上焉考地理之士見第二第三層之形迹大異益以騐後可得彷彿之類矣
page 7	由花剛石至第二迹層盡之次石其為地球堅売普散地面第三層居地売低窪之所或以地震或以水潰而成如河口湖底以是散處不一時而廣厚與他層相同惟至今未顯第二迹層盡州島久有低凹時為淡河時為鹹洋汎溢故其層間有地洋生物之朽體而火山之質常于歐羅巴第三迹層中突然墳起可見彼時其地最為雜亂屢經變遷皆因土之興圮及水之衝激而然也
page 7	第三迹層中又分三層以所有介殼之蛻與今介殼之蛻相較而定之一曰下
page 8	新層內載無數介殼遺蛻與今罕有相同一曰中新層內載今介殼之蛻多于下層一曰上新層內載今介殼之蛻較之中層又多
page 8	第三層時突于山旁如於亞卑斯山高一千丈安的斯山高一千三百丈雪山高一千六百丈惟其層之大半留于故處仍存橫形其所聚之質高大廣厚布于各方均不相聯歐羅巴有此層甚多倫敦巴黎斯維也納三京都建造其上南北亞墨利加廣土亦然昔時之鱗蟲凡奇形巨狀者已將盡滅乳哺之類始居地面狀亦瑰異猶與今之所產者形畧相似
page 8	下新層時有厚皮走獸已見五十種生於數處特巴黎斯匯尤盛與今所生大半不同其種之食芻者十有九焉游於歐羅巴諸河湖之濵其與今相似者則如白豹等今祇產於熱道之地致足奇也此獸廣產遠處與之交者種異類同如牛熊鹿狗狐狸松鼠樹狸之屬彼時洋內之鯨魚今考其迹或高於海面勢尤浩大其族皆已殲滅然造化主之能不祇在陸海也天空亦有怪禽今已盡除惟貓頭鷹鵬鳥鵪鶉類畧相同可見高緯度水土草木之迹彼時氣候煖於今時以此堪證至如英地有幽額猴子龜巨蟒之骨今悉產於熱道腰魚鋸魚今其類不產於英海惟其遺迹皆考而得之
page 8	中新層時有居水陸之走獸新生與舊相交其新之內有一種形甚雄異而大於象性情不能詳知當時亦有二族一曰古猛獸一曰乳頭牙獸皆雄大今有走獸種類其始與此異形之生物相交如象犀海馬貘馬熊豺狼鼬鼠水牛鹿等又有洋海之乳類海狗海犢海猪海牛第三層愈高生物愈多其形與今之族類更相似當第三層初時有居水陸之走獸及洋海乳類至上新層始則盡不見惟有乳頭牙獸元象而已中土有龍齒龍骨想即此類今之走獸彼時幾備類同種異或有元象與之相交其骨見於山穴藏於花蕊石及其時同生之層者大半如海馬犀象熊豺狼水鼠禽鳥之族澳大利山穴中之骨迹皆屬最大之袋獸種已滅今猶存其類惟形軀差小而已南亞墨利加之上新層古今之乳類皆同大約如木狗穿山甲犰狳族推其古之形狀較大其種亦異古今形迹大較相若究地質之士若見地中所痤數骨其為物雖已滅千年猶
page 9	可識其形性近佛郎西有士曰古非爾世傳其名始創立剖屍剔骨比較之學今有英士曰阿渾衍成其學以顯微鏡屢加細察走獸族類見其牙之紋理不同因又以牙之瑣屑可定其原來族類以一骨之少許使彼識古禽形性其屬已滅後見其禽之全骨與彼所識無謬於戲精藝至斯何若是其神也
page 9	第三層時北半球之大半出於洋面已有之地益高於是昔則氣候炎熇斯則漸變為冷蓋熱道之地愈增氣候愈熱高緯度之地愈增氣候愈冷是以上新層將盡之時氣候最寒歐羅巴全州幾為洋水所淹冰飄其面今亞墨利加東北濵亦然其時冰洋之底間有墳起屢見叢雜其後歐州幾與今日之形相同此冰洋昔亦多布於亞西亞亞墨利加寒道之土可以為證生物草木之舊形因地面震動氣候變遷遂皆漸滅新層漸興山巔聳起如島產草木居生物今猶有存者地增高廣奠厥攸居形色日新族類充斥在昔人類之先久居地上今所滅走獸之中或能久歴時變獨有元象其壽過于並生之獸即為地面先世所餘者也此獸在歐羅巴亞西亞亞墨利加全土西卑利冰地尤多或全身葬于冰泥毛肉猶鮮豺狗食之有一目眶存于墨斯科博物院昔時象至其地今不知何如或云氣候炎熱其象居之良適其性或有云洪水來時驅象至於寒地
page 9	介類能當氣候推變較之並生庶物為久但在第三層時與今有之族形漸相同內載多殼紛然無數皆已滅之族百殼中下新層僅得其三上新層約有九十三形與今之族相似由西路畧層至第三迹層盡所見魚迹之中與今生之種相同者罕見焉下新層魚迹屬已滅之類者三分之一
page 9	以上四等之石為地殼之堅質其上一層泥沙磧鬆散遍地時積甚厚曰水遷層為洋海河湖渣滓所沉即在亞墨利加歐羅巴之北方雜以大磐或角或圓為水所摩盪而成皆自故處遷徙數百里其層在此二土名行差石又名北漂因其石與北山之石同以意度之由彼至此去山愈遠其石愈小峨羅斯內之石尤大移自瑞典山向東南約有三千里此石必因冰山而移然後沉於水底其時冰洋布於州北淹沒於峨地偏隅約百餘丈至南高緯度之中今猶見此
page 10	石??滿於洋海冰山焉此層之中厥有土炭為草木與水泥相雜而成更有土壤為地面磐石劘碎而成其外則有珊瑚群島為無數昆蟲所造亦有火山噴吐之質以及水變為石五金類聚瀝青石鹽等處皆近今所生地物之中此層所載者為上帝所末迼其生物草木之迹迥異於先造者惟有今時之種類間與人工相雜而已
page 10	化形石渣滓石恒存層次之法時有一層時有數層惟不全耳特其相較則皆有條不紊如上有舊紅沙石下則無煤層白粉不見于煤層之下煤層亦不見于泥版石之下然煤層白粉時覆于泥版石之上而中層皆缺
page 10	以上之理可知堅地之山嶽及所產之生物草木屢經湮於海內又有土漲於洋底負數百年所聚之朽質又有潦水烈火變化地勢皆可徵也冥漠之天無始無終無端倪之可指焉惟以地中生物初行草木初長騐之隱然可見大地靜謐時已久堅石成於洋底後則火山墳起地震攪裂自洋海留其波痕於沙至今於山旁變為堅凝自不識之生物留其踪跡於海濵至今于磐石定為久遠噫人以晝夜量時惟上帝以千百年量時也
page 10	大秦景教流行中國碑
page 10	大明崇貞年間陝西西安府有大理石碑一座高一丈闊五尺被浮土埋沒土人挖地獲之報官省騐遂移置廟中觀碑上文字知耶穌真教流入中國始自大秦歴時已久非創自今日也兹錄原碑于左
page 10	粵若常然真寂先先而无元窅然靈虛後後而妙有揔玄樞而造化玅眾聖以元尊者其唯我三一妙身无元真主阿羅訶即上帝歟判十字以定四方鼓元風而生二氣暗空易而天地開日月運而晝夜作匠成萬物然立初人別賜良和令鎭化海渾元之性虛而不盈素蕩之心本無希嗜洎乎娑殫施妄鈿飾純精間平大於此是之中隙冥同於彼非之內是以三百六十五種肩隨結轍競織法羅或指物以託宗或空有以淪二或禱祀以邀福或伐善以驕人智慮營營思情役役茫然無得煎迫轉燒積昧亡途久迷休復於是我三一分身景尊彌施訶骮隱真威同人出代神天宣慶室女誕聖於大秦景宿告祥波斯覩耀以
page 11	來貢圓二十四聖有說之舊法理家國於大猷設三一淨風無言之新教陶良用於正信制八境之度鍊塵成真啟三常之門開生滅死懸景日以破暗府魔妄於是乎悉摧掉慈航以登明宮含靈於是乎既濟能事斯畢亭午昇真經留廿七部張元化以發靈開法浴水風滌浮華而潔虛白印持十字融四照以合無拘擊木振仁惠之音東禮趨生榮之路存鬚所以有外行削頂所以無內情不畜臧獲均貴賤於人不聚貨財亦罄遺于我齋以伏識而成戒以靜慎為固七時禮讚大庇存亡七日一薦洗心反素真常之道妙而難名功用昭彰强稱景教唯道非聖不弘聖非道不大道聖符契天下文明太宗文皇帝光華啟運明聖臨人大秦國有上德曰阿羅本占青雲而載真經望風律以馳艱險貞觀九祀至於長安帝使宰臣房公玄齡?杖西郊賓迎入內翻經書殿問道禁闈深知正真特令傳授貞觀十有二年秋七月詔曰道無常名聖無常體隨方設教密濟群生大秦國大德阿羅本遠持經像來獻上京祥其教旨玄妙無為觀其元宗生成立要辭無繁說理有忘筌濟物利人宜行天下所司即於京義寕坊造大秦寺一所度僧廿一人宗周德喪青駕西昇巨唐道光景風東扇旋令有司將帝寫真轉摸寺壁天姿汛彩英朗景門聖亟騰祥永輝法界按西域圖記及漢魏史策大秦國南統珊瑚之海北極眾寶之山西望仙境花杯東接長風弱水其土出火浣布返魂香明月珠夜光壁俗無侵盜人有樂康法非景不行主非德不立土宇廣闊文物昌明高宗大帝克恭纘祖潤色真宗而於諸州各置景寺仍崇阿羅本為鎮國大法主法流十道國富元休寺滿百城家殷景福聖歴年釋子用壯騰口於東周先天末下士大笑訕謗於西鎬有若僧首羅含大德及烈並金方貴緒物外高僧共振玄綱俱維絕紐玄宗至道皇帝令寕國等五王親臨福宇建立壇塲法棟暫撓而更崇道石時傾而復正天寶初令大將軍高力士送五聖寫真寺內安置賜絹百匹奉慶睿圖龍髯雖遠弓劍可攀日角舒光天顏咫尺三載大秦國有僧佶和瞻星向化望日朝尊詔僧羅含僧普論等一七人與大德佶和於興慶宮修功德於是天題寺牓額戴龍書寶裝璀翠灼爍丹霞睿札宏空騰凌激日寵賚比南山峻極沛澤與東海齊深道
page 12	無不可所可可名聖無不作所作可述肅宗文明皇帝於靈武等五郡重立景寺元善資而福祚開大慶臨而皇業建代宗文武皇帝恢張聖運從事無為每於降誕之辰錫天香以告成功頒御饌以光景眾且乾以美利故能廣生聖以體元故能亭毒我建中聖神文武皇帝披八政以黜陟幽明闡九疇以維新景命化通玄理視無愧心至於方大而虛耑靜而恕廣慈救眾苦善貸被群生者我修行之大猷汲引之階漸也若使風雨時天下靜人能理物能清存能昌歿能樂念生響應情發自誠者我景力能事之功用也大施主金紫光祿大夫同朔方節度副使試殿中監賜紫袈裟僧伊斯和而好惠聞道勤行遠自王舍之城聿來中夏術高三代藝博十全始效節於丹庭乃策名於王帳中書令汾陽郡王郭公子儀初?戎於朔方也肅宗俾之從邁雖見親於臥內不自異於行間為公爪牙作軍耳目能散祿賜不積於家獻臨恩之頗黎布辭憩之金罽或仍其舊寺或重廣法堂崇飾廊宇如暈斯飛更效景門依仁施利每歲集四寺僧徒虔事精供備諸五旬餒者來而飯之寒者來而衣之病者療而起之死者葬而安之清節達娑未聞斯美白衣景士今見其人願刻洪碑以揚休烈詞曰真主无元湛寂常然權輿匠化起地立天分身出代救度無邊日昇暗滅咸證真玄赫赫文皇道冠前王乘時撥亂乾廓坤張明明景教言歸我唐翻經建寺存歿舟航百福皆作萬邦乃康高宗纂祖更築精宇和宮廠朗遍滿中土真道宣明式封法主人有樂康物無災苦玄宗啟聖克修真正御牓揚輝天書蔚映皇圖璀燦率土高敬庶績咸熙人賴其慶肅宗來復天威引駕聖月舒晶祥風掃夜祚歸皇室秋氛永謝止沸定塵造我區夏代宗孝義德合天地開貸生成物資美利香以報功仁以作施暘谷來威月窟畢萃建中統極聿修明德武肅四溟文清萬域燭臨人隱鏡觀物色六合昭蘇百蠻取則道惟廣兮應惟密强名景兮演三一主能作兮臣能述建豐碑兮頌元吉
page 12	大唐建中二年歲在作噩朝議郎前行台州司士參軍呂秀巖書
page 12	天人異同
page 12	儒者之意以立教為本教有真有偽偽教甚多真教惟一中分二等一人性之
page 13	教一天啟之教人性之教乃天地功用人世綱常之道天啟之教乃上帝默示之聖書顯諭於人之理此二教初無異義而天啟超於人性蓋人性之教道本不全復滋後世異說淆雜不明不若天啟之純粹以精也世人頗知人性之教鮮知天啟之教或有辨難樂從人性之教不喜天啟之教顧不喜天啟之教即於人性之教有所未明若既明人性不應歧視天啟蓋此二教未嘗不同也人性之教論生前天啟之教論身後此身後非異端輪迴之說若見天啟之教示我身後之事合於人性之教論我生前善惡之報則知此理胥歸一源而二教皆出於一主焉如此則生前身後相為聯屬共成一大綱紀夫以世間之事推而至於身後其中至理相提並論無有不合然猶未足以明上帝之治人宇宙間有莫測之事聖書中有難諭之旨若以為天啟之教無足輕重難言之矣蓋從未有人能言生前及身後一切之事吾所盡知無容上帝垂訓孔子云未知生焉知死蓋天下萬國風殊俗異各從其教互相訾議莫辨一真或云上帝不能向人諄諄告語此大不然蓋上帝無所不能也上帝於天地之功用人世之綱常已自顯其端倪若更有精意何難感發人心筆之於書耶如更有他疑請為極言如左人當於此二教究其同異知乎此則不獨人性之教所當循持而天啟之理尤宜反復詳玩焉
page 13	當中國西漢時泰西有士云萬物皆有對偶上帝不造不全之物此說一出後之著書言教中真理者悉本之其意先觀世問善惡感應之道然後推之於聖書所言之理故言人生在世暫時之窮通皆上帝主之身後永久之苦樂亦上帝主之生前若此身後若彼即理之對待所為偶也若見天啟與人性之教相偶則不可仇視之蓋可仇視天啟之教即可仇視人性之教人性之教不可仇則天啟之教亦不可仇矣下文論二教非欲辨其真否惟其理有對鏡而得者推之足為二教確然無偽之證請先言人性之道後論天啟之理
page 13	一人生世上有所望有所懼原其本即身後事有無之證人性之教意謂人身至死而性命已滅實未合理蓋自始胎以至初生其情狀大相懸絕及其既長與前之情狀亦相懸絕故吾人望身後仍得生命其情狀自與生前懸絕於理
page 14	初無不合進而細思人之身後與其身何所干涉有人臨死其身委頓而神氣揚揚如平時以此可冀吾人身後當一靈不滅並冀其靈之無有或息若有暫息不得謂滅如偃臥在牀及失魂離舍者是也吾之一靈不倚賴於其身如目不能覩者可用遠鏡手足不仁可以物代身者靈之器耳可借以為用而不必與之俱敝者也鷄雛在卵鷇蟲在窩出卵與窩別有一天較卵窩中地步何等寬大是以可冀吾身後亦如鷄卵之別有一天焉且也魚有髻於是乎能泳鳶有翅於是乎能飛萬物有體斯有用髻也翅也其體也泳也飛也其用也人之一念忍暫苦祈永福亦猶是耳生前此念非為身後操其券乎不然上帝予人以念兹在兹者亦徒具此體而無所用之矣且無論古今中外智愚賢不肖之人皆希望身後一靈不滅必非無故而作是念也
page 14	上文言身後不歸澌滅乃必然之理也如是則所為至要者宜如何預為備乎世間苦樂皆吾身感召之理其所響應可以前知身後禍福與吾生前事亦相感召出於理之自然如言上帝使人安樂不必視其行止則人當無所患苦此難言也操彰善癉惡之權者萬不至如此憒憒不察其行止非使人自求多福之道矣天心雖仁愛恐非普錫鴻恩惟善人使之獲福耳蓋上帝全旨特喜善人之行止肖其所賦之性倫常日用之事及所以事上帝之道無歉然焉上帝治人之意未能盡知所可知者上帝發人深省以為如此則獲福如彼則獲咎或云此自然之理不知自然者徒虛語乎抑有其意乎如有意即上帝所以成其律法之道也有言吾人惟以任意為樂凡有所樂即為吾所當行之事非也譬如吾目中有所樂見然有可傷吾目者無不避之則知吾心中有所樂為然有所不當行者豈宜就之是則理之當然者必非徒任其自然而已
page 14	天地萬物之功用實為上帝創造之智禍福之分佈於世亦可證上帝治人之權如主之于僕君之于民獨是上帝令人之居此世也非漫為禍之福之惟善者福之惡者禍之此禍福在世間要非有常法以人生嗜慾之過橫逆之來遲速之報有偶然之禍福以亂之也曠觀世事而知上帝定有一番公義期望身後所謂偶然者消歸鳥有而上帝賞善罰惡大公之理昭然自揭矣
page 15	上帝治人之律其意試人之或行善或行惡教中以生前預備身後即以治人在世之法為證今人欲獲現前利益必以一時智慧欲獲福於身後必修德於生前生前身後二者全賴乎已世間善人恒有勞苦患難此不特試其欲為善與否亦使之去其舊染之污少時豫備其壯壯時豫備其老至于老成之才力聰明由漸而長必經久疆勉而成是以教中每使善人豫備身後也吾人胸中私意為所不可為之事外人復有誘之為惡者故宜猛省禁遏惡意使心有糾虔以成其德更發能力佐其善意以敵外誘日新其德迄於有成或云生前善惡皆上帝注定身後禍福皆上帝注定此謬言也生前不可以注定者為解身後更不可以注定者為說力於為善斯為得之或以偏見窺上帝謂其治人不仁不智此悖於理之至者也上帝宏綱細目以成其大過於吾人之智量遠甚上帝化育自有其方自人觀之必不能成然而成矣上帝治大地萬物神妙莫測治人之心性亦然非意想所及故訾議上帝之仁智者實為吾人一已之心思所限也
page 15	二人性之教凡與之為難者上文既明辨之矣今言天啟之教即耶穌教也姑勿論耶穌教之真否先言其教中要旨若何此教即推行人性之教而申明之其秉鈞至赫人不得而妄奸者也耶穌教謂上帝獨一無二無有形象德性純全創造天地治理萬民善善惡惡是其律法人當專事上帝勿拜鬼神迨至死後賞罰之公悉案其生前之事更有一法為上帝所立其原出於上帝之仁愛以其獨生之子為民中保而行此法以聖神感人心而成此法大意謂人皆有罪當至沉淪已無功可以獲免惟賴耶穌代為贖罪而因之祈禱上帝者則救其苦赦其罪使之復親於上帝心神更新永受天福上帝以一體自顯其三位之職吾人宜知聖子為中保聖神為洗心主與上帝為聖父而其倫相等惟天啟之教示我聖子聖神而人性之教亦示我以上帝為天父吾人所當尊敬信從者非以其所顯之法乃以其所有之職為準
page 15	世之與天啟之教為難者謂其意不與人性分中相為發明人性分中所察者與天啟教亦異且以其所立每多異蹟為疑然上帝治理之法包舉一切永永
page 16	無弊其義深遠非人意量所能測必上帝牖啟吾心方為得之上帝外治天地內治人心視之或有不同故於有形無形中亦有區別也是本無足為異若言天啟之教全與上帝治世之法不同此大謬矣天啟教所載之異蹟或在天地初分之時或在造化既定之後無不可信者以為天地初分之時無異蹟者不知其時功用未成上帝出能力以行之非同於今時人與獸初生之時與今實異必有偶焉謂推之上古人獸種類永永相傳只此模樣其說必不能通故生人之初必有一異蹟焉以為造化既定之後無異蹟者吾人宜知異蹟之成乃證上帝天啟之教合於吾之見聞否試問他時上天降旨有此異蹟否世間何者可以比擬而世間絕無此事惟新舊約書為上帝天啟皆稱有異蹟確鑿有據故不可言異蹟必不足信以不合於吾之見聞也蓋以吾之見聞合於異蹟可以證教中之理矣異蹟不可以尋常見聞論如天空中希有之物彗星雷電世人但知日月寒暑未經見聞有告之者必大為驚詫然在他人之習見習聞者固深知其實有也異蹟亦猶是耳
page 16	與天啟教為難者上文畧為辨別今又有人專與耶穌天啟為難者蓋天啟實有彼未知天啟以前思中有何義疑惑滋甚今治世之法度與彼之初意有異由是推之則上帝所顯之教其理與人之始念或相逕庭上帝或以吾之本性或以天啟之教教吾以當行之事何時何法吾儕不能為主且即以心中商榷無所見聞者而論吾思有救吾罪人之方歴有年所未嘗隱而不見當其顯出知者未嘗甚少知之?未嘗疑惑不定其初意如此乃竟不然觀於草木中有醫病之物經千百年無人能知至今知者猶少其最要者猶未知所知者猶若某未達不敢嘗者然此無所見聞之先其蔽有如此者且吾之初念即有醫病之藥其如無病何然而不能故謂耶穌教之救人可不用者必先不許祖宗獲罪於上帝然後可又有與耶穌教為難者甚至詆其不仁不智如此則亦可與上帝治世之法為難耶穌教大經大法其中自有分段包舉結果細目宏綱無不畢具教中之律不易知一如世間之法不易知也觀耶穌教中之法以為不美者即觀天地之大以為猶有所憾以不明教中先後之故即不知天地循環
page 17	之道也
page 17	上文與耶穌天啟為難及議其不仁不智者既為之反覆明辨矣而聖書所言以救人為最要之事往古自有許多委曲繁重之法或疑既云救人何不迅速即救請觀於天地之功用則知此見甚謬造化生成之事不能一時立就寒暑漸改菓實漸熟草木漸長此由漸而成之理天教實與天地之功用相同純任自然無所勉强也至於不信基督者則云何必立中保而始得救則又不然上帝以有形之法治人賴中保而成則以無形之法救人亦賴中保而成原是一理世間賞罰者有形之律也賞罰係乎人之善惡其理可以前知未知之先妄意作惡造孽但能悔改即免於刑罰而復蒙上帝之思其實末也人即悔罪不能恒免其疾病死亡之苦乃平日浪費精神漁獵酒色之故臨命終時追悔無及矣由是觀之上帝不恒以其悔罪而赦罪惟在人類中特有一法可免其罪惡消其禍災有時罪人警戒畏懼竭盡心力以成之更有人焉憐憫此人受苦身冒危難以拯之故代人受刑已蒙難而俾人得慰世上間有此事在上帝施恩之法中如此亦無足異也人都犯罪離其最初地步此聖書中本旨也吾人意其罪為始祖遺留或自有他故然而罪業尚在也世間罪業尚在觀於聖書可以已意及向來用牲畜祭獻者為證以此悔罪未足免於上帝之刑也惟上帝有施恩之法悔罪之人本身萬不足用獨賴一中保乃上帝之子耶穌基督誠心憐我陷罪如死即代我受難以無罪而代有罪義人而代不義經云因其流血我儕得贖罪赦過此之謂也至於耶穌死事何以有能力便罪人與上帝復和聖書中未嘗明言惟證其實有而已足未嘗遠於人情亦與上帝治人有形之法相合
page 17	或云耶穌之教若真必徧於普天之下始無疑義不知上帝生養萬物貧富枯苑其恩施大有不同非獨一國之中萬有不齊即一人之身前後亦異耶穌教之始即徧行天下無如人之身心情狀各不相入未幾有賢智者出其聰明才力較異於眾至今亦然迨末日而上帝之賞罰必公所與者多所取者自不能少也論聖教證據知之惟艱人當盡其心力至工夫純熟真理乃見彼商人行
page 18	賈四方必求生財之道然財之多寡有無彼亦安能預料吾人心中其初雖不知此教之真否特見許多證據使信心由中而生恐不然則身難逃乎罪罰也要之耶穌天啟之教有何證耶其所行異跡及先知預言非上帝不能為也此教中根本外又有枝葉以成堅固不搖之樹凡教中其人其事筆之於書同於史記上下六千餘年而古書猶在聖書所記與他史不同謂此世界為上帝所主宰者也且曰昔者上帝眷顧一國名猶太國與其民立約曰我將為爾上帝爾為我民遇事恒救先期允許後至所許之地而興起靡既若離真主而拜偶像必降以重罰又預指將來有一人出為救世主而所許皆得成就迨此人出則自言吾即前所指之救主也多行異蹟以顯已之自天而降有莫大之權乃世人心冀其來既來而復棄之死於十字架三日復生與昔時預言相合所立之教為人讐阻其徒證成異蹟仍顯於世嗣此以後至世界末日聖書一一言之人讀聖書所言未審是否及觀他史盡可佐證此書則耶穌之道之真斷然矣
page 18	以上所言不論中國所行之三教何也以此三教中有時合於人性之教亦有習俗相傳之事皆不如天啟之教乃上帝默示之福音大意在於贖罪救靈外此無有他教論及此至要之理聖書云信者永生不信者不生上帝之怒恒在其上蓋舍耶穌別無救主天上人間更無錫他名可以得救者也
page 18	京報
page 18	十二月初五上諭黃宗漢奏參將奮擊夷匪失路被害越巂?夷匪出巢滋擾參將塔芳阿節次督兵剿擊迭有斬擒各夷畏懼投誠尚有數支未服塔芳阿入山搜捕忽夷匪自山半冲出我兵奮擊該匪愈眾塔芳阿等力戰適值大雨雲霧迷漫道路差誤力竭被戕
page 18	浙撫何桂清奏琉球國遭風難夷船已損漏夷人三十八人係琉球國八重山島人裝載布米向本國進貢在大目外洋遇風現在修整原船護理回國
page 18	十二月初八上諭向榮奏逆匪大股內竄官軍分投截剿殲除淨盡金陵逆匪因鎮江瓜洲迭被惩創意圖出救十一月十六日賊出窺伺向榮派張國梁領
page 19	兵進攻仙鶴門賊匪縱橫肆刧斃賊無算追殺十里斬首千餘維時分竄東陽之賊焚掠德安整隊追剿斃賊百餘十七日分路進攻殺賊八百餘匪潰回德安我軍沿江追截擒斬不計其數十九日賊在觀音門築壘挖濠向榮即知會吉爾杭阿派隊堵截二十日齊至觀音門張國梁由東路殺入四面圍聚我軍乘勝痛剿賊巢盡行焚燬又蕪湖賊匪盤踞神山後邨經鄧紹良督兵截剿斬殺甚多該逆大敗此次進剿甚屬得手
page 19	十二月十一日上諭官文奏進攻武昌踏破賊壘前日我軍克復咸寕金口現在進逼武昌該逆負固築壘阻我進兵十一月二十八日羅澤南帶兵進札洪山逆賊不敢出戰胡林翌拔營進駐李家橋十字街口出賊萬餘勢甚兇悍參將曹承堯分路迎敵殲其前路羅澤南登山望見分兵攻賊之大壘賊從堤下竄陷被殲幾盡諸勇縱火焚燒賊壘壘中賊匪無一得脫出城抵禦之賊亦被我軍轟擊敗歸城南
page 19	上諭陸元良奏逆匪擾及瑞州臨江湖北崇通賊匪分竄窺伺瑞州臨江二府經瑞州知府王嘉麟督兵嚴備十一月初十日賊分三路來撲劉希洛等分路迎勦炮斃黃馬掛賊三人我軍追擊逆眾大敗十一日賊眾萬餘來撲我軍分路策應因賊多兵少致劉希洛力竭遇害賊由城門坍塌擁入城內其由新昌分竄臨江一股亦因兵勇寡不敵眾以致被匪攔入城內文武各官不知下落着陸元良即添兵克復
page 19	上諭官文奏進攻武漢水陸均獲大勝十二月初二日官文由蔡店親赴三眼橋督隊李孟群率各營由十里舖進攻勇目陸兆麟奮勇先登立將賊卡焚燬軍功廬文雄等分投齊進自龜山尾等處遇大股賊匪擊殺數百名賊勢潰退逼入江水死者不計其數炮船直攻五顯廟連燬賊船十餘隻漢陽東西城外土城俱已焚燬王國才等各由屯口漢口下擊勢如破竹焚燬賊船尸骸蔽江城外賊匪均已殲盡着官文迅即克復
page 19	十二月十五上諭陸元良奏查明臨江被擾情形逆匪由上高竄至臨江於十一月初十日攻撲府城該知府史麟善出隊迎擊斃賊數十人該逆愈聚愈多
page 20	遂由南門闌入雖屬眾寡不敵究屬守禦無方史麟善等着即革職隨營贖罪十二月十七上諭蔣尉遠奏知縣禦賊陣亡貴州荔波縣蔣嘉谷于苗匪撲城率兵迎擊剿斃一百餘手刃多人身受重傷力竭被害從九品劉山出城擊賊炮斃紅衣賊一名身中槍傷立時殞命着從優議卹
page 20	十二月十九上諭怡良奏皖豫捻匪滋擾請飭袁甲三辦理江南除州一帶已有傅振邦帶兵防剿袁甲三辦理未善着不准行
page 20	上諭官文奏環攻武漢連獲勝仗武漢賊壘為官軍踏破官文連日督水陸各路進攻附城土壘之賊匿不敢出十一月初四等日賊忽全股出撲經王國才槍炮轟擊當即披靡我軍乘勢掩殺毀賊頭卡龍王廟沙口等處賊船登岸築壘亦經我軍將所有船隻禁燒殲賊無算武昌省城之賊經胡林翼等奮勇督攻亦堅不敢出其鮎魚套一帶賊船經我軍於初二等日焚燬百餘號初六日楊載福復率水師往攻賊出鳥船迎戰甚為凶猛我軍極力奮攻連日復燬賊船一百五十號着官文乘機將兩城克復迅掃逆氛
page 20	十二月廿二上諭何桂清奏道員私心自逞石景芬所招潰散台勇有沿途滋擾情事在甯國招募無賴游民既耗錢糧又恐滋事所調釣船為數無多無益于事顯係私心自逞有意邀功石景芬着即革職
page 20	上諭武隆額奏擊退蒙毫賊匪解歸德之圍十二月初十日捻匪由會亭直撲武隆額之營該提督率兵迎敵斃賊無算賊遂竄撲歸德府城武隆額馳抵郡城連日督兵并力固守乘夜派兵縋城殺入賊隊砍斃賊黨甚多賊眾潰逃
page 20	正月初四日上諭向榮奏蕪湖水陸截剿迭獲勝仗逆匪負固蕪湖節經官軍圍攻副將李德麟探聞神塘口河賊匪數十夥安慶賊船在泥汉河一帶接應十月廿三李德麟帶船進勦賊匪蜂擁拒敵擊沉賊船三十餘餘匪遁入河口
page 20	十二月初九日賊復自無為州上游出船數百來援李德麟會同鄧紹良吳全美合力助剿奮力轟擊擒斬多名十二日追至劉家渡劉得青首先沖入賊隊賊眾潰逃應援之賊均被鄧紹良擊回賊勢不支着向榮迅速掃蕩以靜江面
page 20	正月初八日上諭石景芬奏攻剿賊卡獲勝賊匪在金柱關搭造浮橋意圖窺
page 21	伺寕國府城經石景芬移營青山派兵往剿十二月廿三賊由龍山內犯我軍槍炮齊施斃賊三十餘名火焚外卡逆匪掛帆逃匿燒毀賊船五六隻浮橋一座匪溺死無算守卡之賊亦經各勇擊斃三百餘人賊勢窮蹙着即克復
page 21	正月十一日上諭蔣尉遠奏匪徒竄陷城汛旋即收復教匪徐廷杰竄撲銅仁府屬正大營因眾寡不敵被匪擁入守備宋興邦密約城內兵民乘夜放火開門內外夾攻該逆即行逃竄其自思南分撲印江之賊亦因賊多兵少被竄入城經知縣何維炘帶勇殺賊二百密派團民入城內應將印江縣城收復
page 21	上諭曾國藩奏兵勇克復樟樹鎭並收復新淦縣城十二月初四日官軍克復樟樹鎭後聞新淦縣有賊盤踞副將周鳳山于初九日約同水師星夜進攻該逆聞風逃逸當將縣城收復
page 21	正月十五上諭駱秉章奏官軍剿擊苗匪獲勝克復廳縣苗匪攻貴州鳥鎭捍城經翟誥派兵進剿斃匪八十名該逆分路竄犯晃州復分撲沅州經知府方傳穆嬰城固守開炮轟賊數百賊即敗退其竄入麻陽縣之賊經翟誥飾兵前進遇賊奮殺斬首七百敗匿城內張萬書率兵入城擒斬三百餘名即將縣城克復晃州廳亦經地方團練自行收復總兵榮山督兵勦辦股匪斬斃賊二百餘名石宏德率眾撲城縱火焚署經同知長惠誘擒賊目苗寨紛紛投誠其銅仁賊匪窺伺鎭捍者亦經田宗藩等分路進攻斃賊無算辦理尚屬得手
page 21	正月十七上諭向樂吉爾杭阿奏會剿獲勝並堵剿上游援匪十二月初九托明阿約吉爾杭阿南北合攻余萬清等派兵在蓋山前後埋伏分攻鎭江吉爾杭阿在黃山督戰施放槍炮該逆在壘死拒我兵直逼城根虎頭各山亦飛砲入城賊卡盡燬賊聲昂沸托明阿等督兵勦賊炮火絡繹烟燄沖天金陵逆匪調賊渡江圖援吉爾杭阿由高資港渡過土橋賊竄石埠又派總兵德安扼要堵截二十六日該逆自鎭江西門出賊四五千人我軍分投擊殺約斃千餘着吉爾杭阿乘勝克復
page 21	上諭向榮奏金陵逆匪糾黨分竄迭勦獲勝逆匪糾眾數萬由上游竄至歸並金陵當派兵迎剿向仙鶴門觀音門等處奮力截擊擒斬無算城中沖出之賊
page 22	復從龍脖子直撲濠外經分兵抄擊逆首尾不顧即時敗退復向南路元山一帶肆擾又被兵勇擊回鎭江派來兵勇馳抵龍潭連日接仗正月初五六日斃賊千餘此次堵截聲勢已振着毋任其糾連
page 22	正月十八上諭蔣尉遠奏剿辦匪徒大獲勝仗貴州貴定等縣匪徒經張瑛帶兵勦辦上年十一月初六復撲縣城被兵練內外夾攻斃匪百餘名敗退之賊經佟攀梅移師往援斃賊七百餘立解城圍賊復分竄威遠順德關被高廷英擊斃三四百名立即潰散威遠之賊被杜琢章等擊斃多名孝順督兵分路進攻轟斃賊匪數百名賊眾棄城而逃餘匪搜殺淨盡
page 22	上諭蔣尉遠奏勦辦遵義餘匪連獲勝仗貴州梓桐等處餘匪在遵義地方分出肆擾經劉毅等督兵追至李家灣剿殺八九百名江炳琳採知賊巢空虛會同營弁先將附城賊巢焚燬蔡永清潛在賊巢內應夾攻匪眾紛潰脅從解散正月二十日上諭葉名琛奏勦辦歸善股匪迭獲大勝廣東歸善縣匪徒占踞林邨肆行滋擾經總兵慶寅等兩路進攻先後將柏林村等處匪巢焚燬復將龍鬱匪巢攻破房屋燒燬淨盡追獲偽西伯馮秀及偽官多名平毀各鄉匪巢三十八處斬擒逆匪五千餘名辦理尚為得手
page 22	正月廿五日上諭胡林翌奏水陸攻蹈剿破賊巢燒毀賊壘湖北省城外賊壘林立經胡林翼羅澤南等率兵攻克八步街並于沙湖截殺悍賊數百又將漢陽門外之壘焚燬投江死者數以千計李續賓分兩路接戰於城根斃賊千餘守壘之賊悉行駢斬復誘城中之賊殲斃數百其大股由龜山沿湖而下者亦被我兵截殺省城東南各路賊壘均已蕩平楊載福所統水師由鮎魚套攻剿賊船百餘並破賊壘一座殺賊千餘又經李朝斌等焚燒賊船二百數十號轟斃千餘此次攻剿尚屬得手
page 22	上諭胡林翼奏官紳防剿出力湖北江夏縣時有外江賊匪滋擾上年十二月間有賊數百人竄至金牛鎭余雲龍等迎擊殺斃悍賊十餘名餘賊潰敗追殺數十里
page 22	正月廿六上諭和春福濟奏官兵圍攻舒城斬殺多匪克復縣城逆匪占踞舒
page 23	城負嵎拒抗經總兵珠克登于正月十二日直逼城下四面圍攻該逆火藥轟發自相驚亂我軍乘勢擁入奪獲賊壘三座砍斃賊匪千餘十四日夜間總兵郝光甲帶兵分攻音德布由東門首先登城齊聲喊殺火光沖天逆匪自相踐蹈砍殺無算竄出之賊復經秦定三截剿無遺統計斃賊三千立將城池克復上諭和春福濟奏官軍進剿三河獲勝賊匪竄踞三河業經鄭魁士等進攻先後斃賊甚多十四日和春進抵三河督兵進攻逆匪突出千餘名官兵分途擊剿斃賊多名旋即敗竄守備羅大松身受砲傷登時殞命
page 23	上諭容照奏擊賊大勝宿州解圍稔匪聚黨圍撲宿州正月十八日參將塔思哈等分隊潛出各門將賊營焚燬該逆倉皇抵禦我軍勇氣百倍賊勢不支紛紛潰竄官軍合力追殺計斃賊二千宿州城圍立解
page 23	正月三十湖南巡撫駱秉章奏苗疆三神廟屢著靈應粵匪攻陷常德府城時辰州戒嚴賊聞辰龍關有苗兵萬餘不敢上竄後詢土人咸稱夜聞萬馬馳驅有聲顯為神助永順縣土匪彭益南攻撲郡城勢甚猖獗該匪等見城上遍樹旌旗兵勇無數疑大兵厚集未敢進攻皆出于神力呵護例應加封王爵以答神庥
page 23	上諭前據已革道員石景芬奏攻剿金柱關賊卡焚船五隻斃匪百餘故留于向營差遣兹據怡良何桂清奏上年十二月廿四日直撲青山營盤旋即退去石景芬飭勇窮追被匪旁襲以致杜時升陣亡各勇傷亡九十餘人石景芬前奏係捏報勝仗實屬昧良着毋庸差遣
page 23	二月初三上諭容照奏進剿南屏稔匪獲勝稔匪夏伯率眾屯聚南屏集築立砲台鄭魁士帶兵往剿該匪分三路過河迎拒我軍開放抬炮拋擲火器將該匪籐簰火藥焚燃立斃賊六七百人伊興額復帶馬隊剿截槍無虛發直逼至澮河北岸該匪自相踐蹈尸骸枕藉河水斷流餘匪奔南屏我軍又將伊土城砲臺平毀並斃積稔任仲勉南屏賊匪悉數殲除宿州城外賊巢着即乘勝進攻
page 23	二月初四怡良奏朝鮮國王專差護送漂收夷人四名譯訊該夷係花旗國咪
page 24	唎堅人在夷商者爾船上充當水手由伊國到內貿易在洋遭風遇救由朝鮮國解京奴才查該夷在五口通商上海地方有夷目管理已飭將該難夷等聽其附便回國以副聖天子懷柔之意
page 24	二月初六上諭向榮奏請將已革道員留營效力已革道吳健彰着暫留向榮軍營效力贖罪倘不能得力即遵前旨發往新疆毋得迴護
page 24	上諭托明阿奏瓜洲賊匪分股圖竄截剿獲勝逆黨困踞瓜洲屢欲撲竄正月十四賊出大股連撲西路土橋另股分撲紅橋官軍奮力剿殺自辰至未斃賊百數十名賊匪敗遁十九日賊乘霧黑風狂暗撲西路德興阿率兵齊發火器轟斃無數次日尹家橋等處均有賊夥沖撲英貴分兵夾攻短兵接戰賊眾大挫潰逃共斃三百餘匪賊屢竄被擊其瞻已寒着即破其巢穴毋緩
page 24	二月初七上諭蔣尉遠奏克復府廳貴州銅仁匪徒徐廷杰等分股撲陷松桃廳思南府等處經知府福奎招集兵練分路進剿殲斃三百餘名生擒百餘賊眾潰竄當將思南府城克復該廳同知恩彬督兵進剿復有文童黃文翰顧勇內應殺斃生擒三百餘名賊勢不支開城逃散旋被兵練追剿殲斃百餘當將松桃廳克復其湖南永綏廳敗回之賊亦經兵練邀擊大勝
page 24	上諭向榮奏官軍節次獲勝金陵逆匪竄至楊家墟一帶經余萬青等于十二日分路進剿突有大股賊匪繞出倉頭大路抄殺賊眾敗退十四日總兵張國梁等先後砍殺將賊沖為兩截直撲匪壘連斬騎馬賊十餘名賊眾大潰十八日遊擊李定春等追剿連斬悍匪多名賊始紛紛敗退着向榮迅速掃除毋稍玩延二月十一日上諭英桂奏豫省兵勇剿匪獲勝稔匪張樂行自竄回老巢後復由樊家集等處回擾豫境道員張為翰等分投迎剿該匪又繞至歸德府之熟谷集維時總兵邱聯恩自鹿邑馳至正月三十日該匪五六千人分為三股直撲營盤邱聯恩督兵迎擊自辰至午鏖戰多時該匪向西南敗退共斃賊千餘生擒三十該匪出沒無常往來肆擾今獲大勝剿辦尚為得手
page 24	向榮奏臣見上諭已革蘇松太道吳健彰着從重發往新疆等因臣查吳健彰前在蘇松太道任內倡議顧勇紅單拖罾夾板等船入江助剿頗得其力該革
page 25	員尚屬有用之材惟其所犯原按臣未知其詳當即函詢撫臣吉爾杭阿覆稱吳健彰被人參奏通夷養賊業經嚴審確查證佐卷據均無其事又所稱將關稅銀兩由海道運回原籍經兩廣總督葉名琛等先後飭查毫無影響並情願報效墊用軍需銀十九萬三千餘兩因其在任時與夷行商夥往來致招物議賊陷城後捏報公出規避處分奏請從重發往新疆並無別項重情臣查吳健彰前在上海雖經失事于前而帶船打仗尚知愧奮出力今因事發往新疆轉得圖安現值軍務用人之際臣營差遣乏員可否請旨將吳健彰暫留臣營効力贖罪俾令設法添辦戰船量材器使于剿賊不無裨益倘不能得力仍遵前旨發往新疆不敢稍涉迴護
page 25	二月十二上諭前因太僕寺卿李維翰奏請暫停養廉以充軍餉經大臣等議將各省文職一品至七品武職三品以上養廉暫行減成支放今雖軍務未竣但閱時已久恐該員等不敷辦公非所以示體恤所有各直省文武養廉着戶部查照京官增給俸銀章程酌核其奏
page 25	近日雜報
page 25	土耳其之加士城地處僻壤糧餉食物運濟殊艱況被俄兵圍困水洩不通兼值冰雪沍寒人難動作故城中食物各人按日減少不旬日間而食物俱盡每日或宰馬數隻祇以食有病之人其餘皆不得食城中民盡菜色輾轉溝壑者觸目皆是迨十一月十四日俄國總兵官遣使入城告其官長曰方今城內空虛庶民困憊爾等何不獻城投順以救斯民凍餒乎其官長荅以十日為期待遣人出城探聽倘果外援不至然後獻城云云俄國總兵依其所請不謂十日後救兵不至于是俄軍入城與土耳其官共立和約且多帶食物供給城內飢民一半匍匐將食一半轉動不得者俄軍將城內所有王家器皿盡繳無遺民間物件毫不苟取且將土耳其兵相其人品以定去留至所有良民任其出入絕不禁止
page 25	于十二月時澳地利帝以英佛與俄搆兵連年不息心以為憂故乘冬寒罷兵之會先與英佛酌議和欵後遣大臣詣俄京將所議和欵告之俄帝勸其早日寢息干戈互結和好俄帝初見和欵意不樂從後乃首肯和欵有
page 26	五其略如下一近土耳其界沿多惱河二省本乃土國管轄因俄帝向以甜言買屬其心致使二國咸貳嗣後俄帝不得復行故轍土耳其君以二省素不臣服故與英佛俄會議將二省立為一國使自治其民英佛所據之俄地與俄國數年所侵食二省之境界互相割還二俄國向來每在多惱河阻止別國船隻出入嗣後任從往來俄人無得阻止且于河口處所准各國常泊輕船一二隻以防杜前弊三黑海海面除貨船之外戰船不得在此來往既無戰船則水師府局無用概行毀拆至海濵所有諸埠准各國設立領事官以管各國貿易事務且以提防不測四土耳其民多從耶穌正教向受回回制遏嗣後土耳其君必嚴行禁止此乃澳佛英倡議其事罷兵之後俄人亦樂入局中
page 26	五已上四欵皆定于未和之前英佛二國特留下一欵待酌有關于歐羅巴善後之條然後添入于正月內俄帝業已許允故英佛土俄撒丁五國各遣大臣二員往佛京巴利聚議和事于二月二十五日眾臣齊集次日乃命兩邊陸軍罷兵約于三月內無相侵伐蓋以盡此三月料能議定章程也五國大臣才能素裕雖事在難辦然必能善于調停以息西國干戈之氣上應上帝好生之心下救諸國生民之命也
page 26	于三月望日有郵火船在本港開行直往大英搭客眾多內中有本港監督宋美帶眷回籍養病又有廣東省領事官壓谷亦回祖家其在上海粵省數年居官勤慎才畧有過人者
page 26	上年貫珍所載本港制台前往暹邏與暹邏王議定貿易條欵現今本港巡理府希厘特奉國命往暹羅當領事之職其為人也廉靜寡慾公正勤明預料其離任之日港內居民當必歎息流涕挽留無自惟祝其一路平安得天眷佑以保有國后之寵命而已
page 26	邇來省城附近各處均已太平士農工商安其業次但到處公局未撤蓋欲去草絕根勿使能植之意也近聞江蘇土匪作亂攻破楊州府城連年賊風肆起各省皆然幸該匪各踞一方不相聯屬諒難有濟于事者特滔滔皆是朝廷亦莫可如何所可悲者各省居民遭此患難靡有已時良可痛也
