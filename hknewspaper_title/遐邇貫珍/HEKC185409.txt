page 1	一千八百五十四年九月朔旦第玖號
page 1	遐邇貫珍
page 1	香港英華書院印刷
page 2	地球分為四大洲一曰亞細亞內有中土五印度等國一曰歐羅巴內有英吉利佛蘭西俄羅斯等國一曰阿非利加內有麥西等國一曰亞美理加地分南北北地內有合郡等國
page 2	第玖號目錄
page 2	體性論
page 2	附記西國詩人語錄一則
page 2	喻言一則
page 2	近日雜報
page 4	體性論
page 4	夫人生世上最宜知者有一事但此血肉之軀未得謂之人也不過一皮壳而已其中尚有一性靈存焉與皮壳合而為一乃成為人皮壳可腐可斃而性靈則不壞不滅聖書有云人即不讀聖書亦不自知此義但能深思存想可悟其自然之理誠哉是言思維此事實乃修德之基業若不靜而思之皆不能洞曉其理每以為人身在則性靈亦在人身死則性靈亦滅故凡遇暗昧可以欺人之事無不為之法律無所加罪責常可免惟雖不治罪於今日必將受罰於來世可見世人所行所為皆上帝鑒臨管理恒見世人善惡不一有惡人而富貴善人而貧窮亦有本無惡孽而受灾遭難更有常作罪過而倖逃禍殃茍無來世之說必謂福善禍淫之條混淆無定法網多有踈漏矣詎知凡此遭逢皆上帝試人之故彼
page 5	之偶值數年艱難窮困而後此之享福承休為日正自延長也今試觀世上化生之物始為繭繼而為蠶又繼而為蛾變化轉易彼微物皆然而人不能者何也此人人來世之因果知上帝必有妙用為之也繭蠶蛾三者本屬一物其根源雖同其情則不同矣今有粒粟顆種於此栽而培之始而腐變漸而抽芽繼而苗葉條秀繼而枝柯尋拱是可云樹在粒內蛾在蠶內蠶在繭內不知其若何而腐變若何而化身也惟人身之理亦若同然始而懷胚受胎繼而孩提漸而少壯由懷胚而至少壯其形貌筋力情意亦逐漸不同亦如粒之於葉葉之於樹然人之身葬於土中漸而腐壞孰云不能轉世而更生但觀於蠶由僵而生新身粒亦自腐而生新葉則人身之葬於土中而亦有轉生新身亦非難事也今觀繭無文采之華蠶亦無絢麗之美而蛾則彩色斑斕燦然耀目人身似亦宜然轉生之身或能別生奇材美質鮮華逾舊日也有人云人之身體與性靈非合而為一也今試斷人之一手一足而性靈亦未嘗有缺其口之講論道德其手之書寫推?亦如故也短視者以眼鏡視物而加明鏡非眼也性靈使身體運動身體非性靈也性靈能使腦有主宰性靈能使足解行動性靈能使手自握持人足跛木不能舉步則性靈不能使之行如鏡已敗則眼不能使之視人之腦壞則言語顛倒神意昏迷則性靈亦不能使之吐詞明皙思慮有條也有人云無眼則不能視物見人然合眼而寐睡夢之中視物見人一一如平時是別有性靈之目以致此人於睡夢中有喜怒哀樂而不知其醒則人於死後亦可以如在夢中不知其醒也人有缺一足者不良於行代以木足亦能行性靈無身或不能運動付之以一身則致其運動性靈有知識有美惡有
page 6	憂樂如靜中忽喜忽怒或歡欣或愁悶或懸掛父母妻子或一切身外人物事務無論遠近皆能及之是性靈之感不關於一身無此身亦能如此也人有身抱疾病危殆將死而性靈不病依舊清爽明朗能言能語不弱不憊人身死而性靈必依然如平時此事此理顯然易明確然可想或者以為此事未必盡實然亦必有五六分七八分可據設若有屋於此勢將傾塌雖不能決其十分一定必然而已得知其五六分七八分之勢則人必遷出此屋冀免覆壓若不遷出則為下愚無識矣又若有一渡船於此勢將沉溺雖不能决其十分一定必然而已知其五六分七八分之勢則必棄之登岸冀免淹沒若不登岸則為闇昧無知矣人死之後果有禍福人即視吾言為僅得五六分七八分而不能依此而行之是亦下愚闇昧也人在世上力行善事不必居高位在人上也彼處官爵而受禍或居貧賤而受福夫福者何也華衣麗服非福精飲美食非福資財金帛非福而心安志靜斯乃謂之福也
page 6	附記西國詩人語錄一則
page 6	萬曆年間英國有顯名詩人名米里頓者崛起一掃近代蕪穢之習少時從遊名師穎悟異常甫弱冠而學業成一時為人所見重云母死後即遨遊異國曾到以大利逗遛幾載與諸名士抗衡後旋歸值本國大亂乃設帳授徒復力於學多著詩書行世不勝枚舉後以著書之故過耗精神遂獲喪明之慘時年四十終無怨天尤人之心然其目雖已盲而其著書猶復亹亹不倦其中有書名曰樂囿之失者誠前無古後無今之書也且日事吟咏以自為慰藉其詩極多難以悉譯茲祇擇其自咏目盲一首詳譯於左
page 7	世茫茫兮我目已盲靜言思之尚未半生天賦兩目如托千金今我藏之其責難任嗟我目兮於我無用雖則無用我心鄭重忠以計會虔以事主恐主歸時縱刑無補嗟彼上帝既閉我瞳愚心自忖豈責工忍耐之心可生奧義蒼蒼上帝不較所賜不較所賜豈較作事惟與我軛負之靡暨上帝惟皇在彼蒼蒼一呼其令萬臣鏘鏘駛行水陸莫敢遑適彼侍立者都為其役
page 7	喻言一則
page 7	人身四肢一日聚議曰吾等日逐辛苦所得之食盡歸肚腹氣甚不平而且肚腹並非有事專待我輩之力此後我等誓不為他出力看他如何於是足蹺手歛寂然經旬漸覺癯弱甚至不能起動而不知四肢之所以運用者非心腹主之不行也腹心未傷而手足已先死矣如世上民庶不服官府管導者是已書曰無君子莫治野人無野人莫養君子即此之謂也又曰禍起於蕭墻之內豈不可惜哉
page 8	近日雜報
page 8	聞寕波道憲前者在海面招到船一帮其船人原係在附近一帶洋面行刧者曾於西洋國人欺侮交擊因此結有恨隙為此之故西洋人之在澳門者遂發師船名担助赴彼聲討其罪詢其何以無故相犯如此欺凌道憲置之不理西洋船遂於六月廿一日攻其帮船並開砲攻擊岸上炮台房屋
page 8	香港近來多有中國士紳眷屬寓居者有英人官商等眷口與之酬應往還彼此皆有禮貌情意亦極欵洽此誠美舉將來中土人遠適他邦別土與眷屬偕行周旋洽熟並學習其言詞諳悉其規矩自無參差扞格之虞也
page 8	六月十七日琉球國地方有花旗國總憲卑厘赴彼與該國王及大吏等議立和約第一條花旗國人凡至彼居住貿易皆得受球國一體保護平善勿致刻待勿有欺侮第二條花旗人於該處購買貨物無論與何人交易無論數目多寡皆照公平時價不偽不欺第三條倘有花旗船偶遭水漂至彼地者由該國地方官派人救護妥為料理安置第四條花旗人在彼國地方無論前往何處閒遊賞玩皆無禁阻第五條由該國指給地叚一所為花旗人攢葬之區界內不得容縱閒雜人等蹂躪踐踏第六條由該國選派諳熟伶俐帶水人在海口外專候花旗船隻駛到帶引入口照給公道工價廿八日花旗國總憲卑厘由日本國建立和約事竣回港在該國未登程時兩邦人往還應酬皆極和睦西邦人甚冀其此後貿易日益增盛兩地同享其利日本國所產造新異奇巧之物西邦所無而西邦所賦造珍美精華之物亦日本所乏兩邦彼此交易其益何可勝言日本與西土人均皆上帝赤子凡此寰瀛大地所生各國之人皆應互為贊輔相助為
page 9	理彼蒼欲使之睦好和諧合而為一故有此日和誼之建也如世上之人自秘其所有靳不肯以與人人亦藏其所有吝不肯以與我又安能所往皆得如意所為皆得適願也耶
page 9	上海有人云城中黨人有感受時氣恒生疾病者有自相爭競頻致喧詈者倘官軍有瞻勇攻之必能收復城池也
page 9	地中海之南有國名突尼士定議調發軍旅五千名運載炮械前往幫助土耳其國又有人云瑞典國先日曾與俄國搆兵失去城池數處現在不日亦發兵協同英佛兩軍攻擊俄兵
page 9	西洋國主於五月十一日偕其昆弟前赴英都候晤英君主並游玩各處勝境
page 9	有人云鎮江府地方有一外國船為吳道台價購者偶因不戒於火自行延燒燬壞
page 9	寕波府有花旗國人編造中土字新文紙每禮拜二次中土人多購而閱之
page 9	廿九日黃埔地方有小呂未人三名係秘魯國船名亞米利亞水手羣飲致醉炒嚷喧雜船主欲繩以法伊等用刀將船主戮傷三人皆逃逸上岸紛竄躲匿有伏身田中禾稻之內船上乃遣外國及中土人力上岸追埔伊等仍不受縛拒傷花旗人一名斃中土人一名後卒擒二人殲一人回船將其二人分懸於大桅橫担之末緪其喉而斃之雖兇手等死有餘辜然不報聞於官以國法治之亦未盡合也諒返於本國亦有應得處分也
page 9	三十日上海官軍用火藥轟城三次其第二次自傷官兵五十人內有一官冠紅頂者城中亦斃數十人其頭目亞林亦為火箭所傷城墻崩陷城中人死戰擊官軍旋將缺口修復
page 10	官軍亦未進城
page 10	七月初一日英火輪信船到港裝來烟土九百一十六箱銀一萬二千六百圓並有英國五月中旬信云獲到俄國貨船多隻於波羅的海岸攻陷其砲台數座
page 10	亞士得利亞墨兒奔信來云有船二號一名哥奴瓦一名和李的馬裝載中土人於四月初七日駛抵其地
page 10	加爾加答火船名上海於六月廿二日在彼起程七月十三日抵港載來烟土一千二百一十箱銀三箱該處估投烟土共投出必拿二千八百五十五箱每箱價銀約九百八十六盧卑投出必拿李士一千一百七十箱每箱價銀約九百九十五盧卑
page 10	香港地方每年俸糈及各經費約需銀若干由本港抽收稅項支發其不敷之數預行呈報本國由紳士院議欵撥解來港支放上年請領撥欵經總理藩務大臣行文飭駁畧云該港闢土已歷多年初年所徵稅項不敷支放由國家指撥今宜通盤核計量入為出除公使及僚佐官量地官帑餉官四項俸薪仍由國家支給此外一概不得濫支國帑即以該港所入之項量為裁汰支應可也
page 10	上海地方領事官按計癸丑年各國出口貨共值銀五百三十八萬零五百五十四磅入口貨共值銀一百八十四萬三千二百三十四磅而烟土一項不在此數內現因中土地方多有不靖貿易停滯貨物難銷除烟土不計外英國販載出口之貨共值價銀四百三十三萬七千零九十磅
page 10	七月十五日到有英火輪信船由英邦五月廿九啟程其新文紙云土耳其有地名士李士底李亞在多惱河邊有土國兵在彼屯守俄兵欲窺得之舉兵圍攻土兵堅持俄統兵官
page 11	傷者數員遂撤圍而去
page 11	又波羅的海有數處係俄國船貯載軍裝器械所值不貲復有俄國師船數號修造尚未竣工者現為英師船攻擊殘破放火燒燬
page 11	希臘國北境百姓向為土耳其國轄屬現覩土國與俄國搆兵其地黎庶因俄人勸誘欲起而自樹立驅逐土人之居其境者英佛兩邦分遣軍兵前赴其地彈壓現已臻平靖矣
page 11	北洋白海有俄船英國現已派調師船駛往其處可以繞抵俄羅斯之北境
page 11	西東火船公局有管下火船一隻於麻打拉薩地方獲俄國貨船一號
page 11	有人云俄國有二枝桅船由墨兒奔前赴加爾吉答為英兵所獲
page 11	月前有枝半桅船名店由港開行裝載客貨赴加拉巴觸礁損壞擬為修復
page 11	加拉巴到有信云該處有荷蘭兵船一隻因不戒於火將船隻全行焚燬
page 11	新加波現有英船一隻駛抵該處係英國君主特派往量探水勢深淺試測沙線礁石
page 11	本港查典行有看銀人梁亞丁被人在副刑訟司署呈控其私買劫賍米石訊明無據省釋其米起貯於祥隆店
page 11	加拉巴有一地名萬打拉度有中土人等起衅滋事不受地方官約束旋為荷蘭官兵馳往彈壓旋經平息逼令中土人等皆列跪門外抵首認罪自言不敢仍前為非云
page 11	有花旗國人前往南京回時述其所見云城中兵士皆信其主者所稱有時上帝親吩咐言語有時上帝降臨世上親履
page 12	其地與之晤對有時其人自登天庭其中自號六王曰太平曰副曰東曰西曰南曰北管理百姓民庶自稱南京為天城據六王云不但管理該處羣黎天下民人皆應歸其管屬寰區各國皆應向其朝貢城中兵士嚴立規條管束民庶眾類亦均有功程各司其事遵守諭令禁絕鴉片及生熟烟酒則由官准用者始得飲否則罪有應得惡絕廟宇偶像據云彼教係由聖書拈出所謂聖書即猶太國之原本也然按其言多與聖書相反且自憑胸臆信口任意今以聖書而論聖書不教人作惡造孽不教人起衅生事且聖書教人最要者敬上帝及父母尊君王及遵守國家法律復教人愛人如己勿為戕生殺戮長守謙和分捨有餘補給不足且聖書云見人之病必恤之見人之貧必周之汝之衣服財物本非汝之物皆上帝所賜若汝有餘財即分惠以濟窮乏斯為福矣敬信
page 12	耶穌者亦必獲福聖書之教人者如此而已未云殺人者為福今者殺人如草芥積尸如山邱聖書中實無此語也
page 12	上海城外有地一叚向係各外國人承買建屋造樓以居近因城內中土殷實人欲出城尋地棲止故外國人亦有轉售與之任其居住中外人雜處其地共議每年捐備銀一萬二千圓為經費資用招集外國丁壯為保衛地方所有業主公舉數人為董事以輔佐勷理其事
page 12	前篇叙過有外國船名衫落由港駛赴新金山墨兒奔行至新加波因見人多船主驅其人登岸有九人均得搭船回港七月十一日赴臬司署呈控原攬頭趙華茂等三人欲取回原交水脚銀經臬憲斷令每人補給銀五十圓另每人加給銀十二圓為新加波回港沿途食用等費
page 12	前篇叙過本港刑訟司監內有英人四名越獄逃逸旋獲其
page 13	三有一人未獲茲並已弋獲歸獄矣
page 13	黑海東岸舊有俄國築建炮台數座在彼近已自行毀拆其附近居民向為俄人脅服者常皆不樂受其管制近見英軍與俄人交鋒其土人等羣起集眾結義成隊與俄人交仗相攻者數次
page 13	英都現復建造博覽院蓄聚天下物產器具其院桁枋以鐵為之而門窓皆嵌厚片玻璃此院永建長存非如上年一會之後即行折卸者於五月十六曰落成啟戶凡此善舉實為資益民庶之事是以英國君主親臨其院又其中有千人同聲歌唱尤稱絕調
page 13	花旗國之北境為英國屬土海岸有英人聚居捕魚為業花旗人亦有往彼釣捕者英人恚憤因以英師船拘其舟人花旗人亦怒幾興爭端英乃派欽差一員赴彼調停妥處其事已議定花旗人往彼同捕海魚而別議一善法以補償英人致兩國人均沾其利益倘中國今日能如此法以行之誠為可喜之善舉也
page 13	英都工夫茶每磅現值價銀十一邊尼
page 13	月前上海地方英官徙逐官軍營寨其任事之水師官已升擢一級回英國矣
page 13	日本國先日花旗船未開行時曾見其國人有繪造圖書一冊將外國所有新異奇巧之器物繪寫圖像備極工緻復創造一舟如外國舟之式無異其國人之工巧敏捷如此
page 13	有人云粵省會垣士民眷屬遷徙者有數家因欲回城值戎馬梗途進退維谷竟有數婦人自盡者是可憫也
page 13	有云人佛山黨人自稱係太平王屬人有賜彼寶劍令旗其意亦欲毀折廟宇塑像
page 14	七月廿一日英公使包於上海回棹時暫泊福州入城進節署會晤閩浙總督王啟門聲炮儀禮極周總憲旋詣該處英領事官署回拜
page 14	廿七日未刻包公使回舟抵港
page 14	七月廿六日三合會黨聚眾攻撲九龍砲台城中協臺先期於月之初旬率駕師船出海巡緝洋面盜匪城中存兵無幾黨人等先踞山頂居高臨下擲石拋擊官軍因眾寡不敵有死傷者遂退避兇鋒後未知其中何若數日之間為官軍收復矣
page 14	近月以來粵省地方遭擾者隨處黨人蜂起陷肇慶府入四會縣圍撲新會縣城城中官紳練集兵勇嬰城堅守數旬之間殲匪無數而城中人亦力竭誓死相持聞圍城之內糧蓄已罄僅給甌粥而人心愈固有二三巨紳毀家禦難尤為奮不顧身云別黨攻順德縣城城破之日文武官弁有殉難者而城內大紳巨室竟預備數十萬金錢拱手饋獻是又可長太息者也
page 14	粵省會垣現仍晝閉僅留靖海五仙二門不關以稽出入盤詰極嚴凡詰獲夾帶私函及形跡可疑之人不論男女訊明即斬以徇不知其數而城外東北一帶砲台嚴兵防守匪等屢撲屢擊敗之閏七月初六初八等日砲殲黨匪等尤多至佛山一路有大瀝鄉等紳士練集壯勇握要守禦聲勢聯絡最號堅旅殲斃伊黨數千人效死以衛鄉閭且握其東行攻撲省城之路壯聲尤推巨擘云
