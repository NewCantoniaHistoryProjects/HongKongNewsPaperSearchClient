page 1	咸豐五年
page 1	遐邇貫珍
page 2	一千八百五十五年正月朔日第壹號
page 2	遐邇貫珍
page 2	香港英華書院印刷
page 3	地球分為四大洲一曰亞細亞內有中土五印度等國一曰歐羅巴內有英吉利佛蘭西俄羅斯等國一曰阿非利加內有麥西等國一曰亞美理加地分南北北地內有合郡等國
page 3	第壹號目錄
page 3	身體畧論
page 3	全身骨體論
page 3	續日本日記終
page 3	續生物總論
page 3	近日雜報
page 3	英年月閏日歌訣
page 4	身體畧論
page 4	世上萬類以人身為最奇不論內外皆有皮膚遍佈外體為外皮分佈臟腑為內皮外皮從口鼻入腹與內皮相連內皮由肛門下出與外皮聯合外皮之裏俱有肥網脂膜狀如小孔聯結仿類網眼其用所以使渾身連貫圓滿若久病則肥網消減筋骨現露乃僅存皮肉耳在面部之上另有動皮活肉數對自能觸動以顯人嘉怒憂懼之態餘處則無惟禽獸因無兩手之用故遍體皆然以助其收放毛羽驅逐蚊蠅之事人身肥網膜下有動肉數層其形圓扁其色鮮紅周圍裏合堅骨在其中以輔佐之使之有所附麗在動肉與骨之間有最要血管及腦氣筋藏聚之處所以免其易於被害也此外另有筋帶筋包不少或以束連肌肉或以包裏骨節皆所以保護聯絡不使肌肉乖離不使骨節脫陷凡遇兩骨對合之處俱有墊膈質韌而滑俗名脆骨另有胞膜生脂液以潤澤骨節助其轉動靈敏而不致有濇滯違心之患焉
page 4	以上所言乃屬人身四肢外部之畧至內部則有腦漿主使之經五官應理外
page 5	事之經食飲消導之經發血迴血呼吸之經主生津液之經化去汙溺渣滓等類之經更有延後廣嗣之經俱極精微故逐欵分析詳列於後使閱是書者尤易於洞曉也
page 5	全身骨體論人身之內骨為最堅初生赤子骨甚脆軟尚未堅全迨日長一日至二十餘歲而後堅牢穩定統計全軀連長短圓扁共為骨二百餘枚另牙齒三十二枚其在手足肉筋內有小骨自六枚至八枚不等各骨之中無論大小厚薄方圓長短咸有衣包裏故曰骨衣緊粘於骨一切血管皆由衣透入以養骨此衣甚為緊要衣若壞爛則骨枯稿骨雖斷拆可生新骨致兩截復能相續獲成如舊也男女渾身之骨為數相似形亦類同但男骨堅而稍長其紋亦粗頗起棱芒女骨則圓幼滑澤至跨盆骨男則狹而微深女則闊而畧淺故易於產育并無如中土所謂開闔之交骨也兹論人身全骨必先分頭身手足六骸而列言之
page 5	頭部則分頭骨面骨二者
page 5	頭骨居上共八骨湊合而成以保護全腦各骨俱
page 5	正面人骨圖
page 6	嬰孩骨骼圖
page 6	此是出世廿個月四肢骨端尚脆故大而圓與大人腿骨比較約長數寸
page 6	骨點漸大圖
page 7	大人腿骨圖
page 7	此是破邊中為骨髓
page 7	互相陷入交齒相錯使之堅牢不致動移也八骨謂何一曰額骨二曰左右顱頂骨三曰左右耳門骨四曰枕骨五曰蝴蝶骨六曰上水泡骨顱頂耳門俱各兩骨共成八數其式長圓居頭之上半自左眼窩上截橫過左耳門至枕骨越右耳門至右眼窩上半止上如蓋而下有底以盛大小腦者也
page 7	額骨在眼窩起至左右顱頂骨止一邊向外斜上為額一邊向內橫入以承大腦前葉內中即上水泡骨後與蝴蝶骨相連當中近鼻脊處稍厚有兩小窩藏氣下通於鼻
page 7	左右顱頊骨乃自頭頂?門與額骨互接處起至與枕骨交合處止兩旁則接連左右耳門骨而微聯於蚨蝶骨之兩翅尾亦所以蓋護腦者
page 7	左右耳門骨在顱頂骨下上接顱頂骨後連枕骨其前則與蚨蝶骨翅連合也形式參差上如大鱗片下則厚結成三角石形耳孔在鱗片之下三角石形之中耳孔前有一橫骨條伸出狀若橋棋與顴骨彎入之支互接在此棋及顴骨之內皆有大肉牽連下牙床骨以助咀嚼耳孔稍後近外有凸骨如馬乳之形垂下粘連動肉一大條斜落至鎖子骨及胸骨以助左右顧盼左顧則左縮右顧則右縮
page 8	若點首則左右兩肉皆牽動矣緊貼耳孔前有小窩為下牙床頰車尾所安入以為開合之較耳孔內有長尖骨下垂狀若錐穎為舌本動肉所繫當馬乳骨及錐穎骨之中有小孔為第七對腦筋一支所由出而分佈面上以動各肉倘此筋一壞即有口眼歪斜之病矣三角石形之骨乃斜向入內與枕骨連附共有三孔一透自頸達上大血管以養腦一透第七對腦筋以達耳內竅一透耳中竅而為其氣管之骨路也
page 8	枕骨在顱頂骨之後包裏腦後葉在枕骨之下有一大孔恰居頭之正中至禽獸則漸趨而後故不能如人之只用兩足直立而行此大孔乃脊髓所由出孔外兩旁有凸節以安放第一節頸骨故能俯仰孔稍前兩橫孔乃第九對腦氣筋所自出以達於舌髓孔外旁與耳門骨連合處左右各有一偏孔以透腦內兩大廻血管以達於心枕骨裏面有四微凹處其形如盆近髓孔後之兩大盆乃盛小腦者畧上之兩小盆乃盛大腦之後葉者也在髓孔前有扁骨一幹與蚨蝶骨相連初生赤子離而未合久則自然生合甚是堅硬為頭上各骨之總綱也
page 8	蚨蝶骨形如飛蝶居頭底當中餘七骨
page 8	額骨外形圖
page 8	額骨內形圖
page 8	枕骨外形圖
page 8	枕骨內形圖
page 8	耳門骨內圖
page 8	耳門骨外圖
page 9	首節頸骨圖
page 9	頸骨圖
page 9	尾骶骨圖
page 9	次節頸骨
page 9	背骨圖
page 9	腰骨圖
page 10	皆與之連接若計面部共與十二骨相連實為總輔難盡其形不過畧言其身翼足大概而已其身分前後上下前與額骨相連中有薄骨隔分兩窩直通鼻孔內以藏氣後與枕骨相續質幹堅實其上腰如馬鞍乘大腦之小粒其下與鼻孔間骨相合後乃咽喉之上頂身旁左右有孔五對第一對乃目系之路第二對乃長孔以傳達第四第六並第五對之前支各腦氣筋及血管皆會入眼第三對乃第五對腦氣筋中支之路以達面部第四對乃傳第五對腦氣筋後支以達面部之下第五對乃小孔逼近第四孔之後透血脉管以養頭骨內層及腦包衣其翅之內與耳門骨裏皆盛腦之中葉翅之外即鬢邊乃各動肉所藏之處翅之前乃眼窩一邊骨界其足乃貼近上牙床之後為鼻孔內界
page 10	上水泡骨在額內正中乃一骨峰形如雞冠高二三分峰之下左右有小孔數十如篩之眼為第一對腦氣筋分支所由出以達於鼻司聞氣息又有薄骨數片中直邊曲垂插鼻間以寬嗅聞之路
page 10	以上八骨乃人頭之上半會合以覆保全腦者也
page 11	右兩論乃在全體新論錄出此書為博醫友人合信氏所撰於咸豐元年巳成付梓至今廣行于世中國醫家若能潛心窮究增益必多夫以中國醫書雖汗牛充棟而求其內外顯隱分明者諒無有如全體新論之詳且盡也友人今允余陸續印于遐邇貫珍足見其愛人以德之心而不自私其所有讀是書者當必有以感之去歲兩廣葉老大人將全體新論書內圖式分刻八幅加以贊語曰萬靈備具細騐全身中邊分析表裏詳陳由形識性似妄實真圖稱創見術遜仁人觀此可見余之所云誠為不謬
page 11	續日本記終
page 11	四月十六火船啟行五日至箱館在地球圖緯線赤道之北四十一度四十九分經線中華北京偏東二十四度十九分天氣寒熱與盛京同惟此處僻土偏壤地多沙漠生物不毛故民之食貨恒取給于別埠此港為船隻運貨往來之區因號其名曰箱館其港垣局寬曠海闊山朝時當五月尚有白雪于山巔房屋較下田而壯麗衣冠人物似富盛于下田婦女羞見外方人深閨屋內而不出頭露面風俗尚正人民鮮說淫辭其處有護國山山有一寺畫棟雕梁寺中器皿鮮明牆懸佛家偶像寺旁亦有墳墓之所提督遺人于此繪照日影像以贈各官松前大夫勘解由之公館幽雅潔淨貼近海濵登樓朓望用千里鏡窺看微茫之際見有人村甚多遙山遠水如看畫圖予同辨地衛廉士等入而晤之欵接甚恭人品醇善遠籐又左衛門是參議石塚官藏奉町行工籐茂五郎是縣令關央老子次郎是近書代島剛平籐原主馬是司事相議于港行步之規共說必俟江戶君王之命乃能議定往遊町上百姓卑躬敬畏官長人民肅
page 12	穆膝跪路旁不見一婦人面舖戶多閉因亞國船初至此人民不知何故是先逃于遠鄉者過平蓋以温語安撫百姓乃敢還港貿易街上驢馬數百多負食物于遠方此處舖店亦用紙糊多稱野屋龜屋與下田無異此處店內綢縐亦多但不及中土惟描金漆器極佳人多愛之三日間于店上品漆器沽之竭矣此處土產鹿皮魴魚昆布白糖茶葉等項食物豐美于下田越數日平山謙二郎與安閒純之進等由江戶前來約返下田與林大學頭以定箱館行步之規予將臨別謙二郎以唐詩錄扇贈予曰
page 12	渭城朝雨浥輕塵客舍青青柳色新勸君更盡一杯酒西出陽關無故人
page 12	予答其詩曰火船飛出粵之東此日揚帆碧鏡中歴覽螺蜂情不盡遙瞻蛟室興無窮雙輪撥浪如奔馬一舵分流若耿虹漫道騎鯨沖巨浪休誇跨鶴振長風琉球乍別雲方散日本初臨雪正融暫寄一身天地外知音聊與訴離衷
page 12	是日遠籐贈予畫二幅所繪亦與中國無異大夫贈書數卷其書字板勝於中土予各以香珠答之即于五月初九揚帆其官用艇送出山外火船行五日回下田次日將官一班布列威儀上岸與林大學頭宴會于了仙寺午後亞國官兵排列隊伍歴遊各町男女人民觀者如堵伊澤氏之侍兒桂正敏年紀雖小身佩雙劍志氣昻昻善于應答復能于公堂之上描繪亞國各官之像聰明俊秀人多悅之太醫文筌問予中國取士之方予曰中國讀孔孟書伸明孔孟之理以文字分為八股謂之文章文章之外另咏一詩雖小試會試亦復如是越日有官至船贈予詩曰
page 12	君產廣東我沽津相逢萍水亦天緣火船直擘鯨濤至看破五湖無限邊
page 12	復遇明篤筆談曰子乃中國之士何歸駃舌之門孟子所謂下喬木而入幽谷者非歟予因寓意吟成七律一首以示之
page 12	日本遨遊話舊因不通言語倍傷神雕題未識雲中鳳鑿齒焉知世上麟璧號連城須遇主珠稱照乘必依人東夷習禮終無侶南國多才自有真從古英雄猶佩劍當今豪傑亦埋輪乘風破浪平生願萬里遙遙若比隣
page 13	夏五念二日林大學頭都築駿河守等會議附錄條約十三欵彼此恪遵永久并准箱館步遊五里之遙明年通商貿易提督是日請各官于火船宴會另演火船戰法與之看適雨而回予聞下田雲松窩善口筆請其書畫十餘本但其字多大草仍有龍飛鳳舞之勢人罕識之季夏朔日亞國火船返港各官泛舟送行越六日還琉球其官饋來食料亞船受之望後一日總理大臣尚宏勳布政大夫馬良才請提督各官詣那霸公館宴會享設甚豐相議和好章程務祈遵守罔替總理大臣書字一幅贈予是程明道先賢詩也六日念五日予到那霸海旁于罔脊上見有醫館英國伯德令在此居住予入其館則寬曠幽雅時當盛暑海風徐來胸懷頓覺爽快是日提督傳琉球官將器皿什物陳設公館以備亞人採買其物不過烟包烟草花布蕉布粗漆器瓦器等類而已每銀一圓准錢一千四百文外國洋船所取薪水每千觔亦議定價在條約內以垂久遠越三日各船返埠提督在美士攝被先回香港予同衛廉士在鮑丫丹火船往淅江寕波船泊于虎靖山外予上鎮海入縣城用四工銀貿絲價畧低于粵省其時寕波土人與西洋爭鬧亞國排難解紛而免滋事七月初二火船駛至福州其處水淺船泊于洋外是晚風颶隔日以小舟掉入一百八十里是乃府城七夕火船駛至廈門是時廈門土匪經清兵蕩平該處人民紛紛貿易矣七月十四火船還香港始知粵省各處之亂內治安冊二十一欵後願表陳諸君子
page 13	續生物總論虫魚類
page 13	爬虫乃第一類生物之第三種令人瞻之則駭且厭苐傷人者少其色多斑爬虫心肺之部位有與禽獸不同其血不能盡經于肺所經者不承天氣之化如哺乳及禽鳥之全備是故其血本寒性質遲慢及四肢愚鈍也其為物也雖無食無氣亦能久全若於寒方隆冬之際常伏不出即其身偶有受傷比之獸之温血者尤忘其苦時或失去一體或肢或目亦能再萌其子由卵以生不用殷勤孚之其子難長既長則常久不死
page 13	爬虫分為四等曰龜曰龍子曰蛇曰蛙第一等曰龜如脚魚等亦入此等均有二硬売一在背上一在腹下其背上売
page 14	乃脊骨及脅骨所連生其腹下売乃胸骨之開張耳龜無齒惟頰硬如角以代之居於陸者背売甚厚而駝足趾幾盡相連其所食乃樹根百菓小虫等有居於澤者其背比陸居者畧平其趾四開而爪尤長有居於熱地之海中者其足善於游泳多食海藻及藻中小虫以生此族即脚魚類
page 14	爬虫之第二等曰龍子類其身圓長其尾前大後小以漸而尖四足趾爪多長鱗甲方圓大小不同頰有多齒甚銳故能噬而不能嚼居於水者極多故恒名之為水陸之物但在水中不能吸噴必收蓄其氣待呼吸時則昻首水面而為之分為六家首家乃鱷魚舌纎而柔左右貼連下頷鼻孔內有二皮能開閉以制其氣之出入眼蓋三層其項難左右轉動前二足有五趾後足四趾二家乃守宮其為物也靈變無毒其舌分岐而出前後之足均有五趾第三家乃蛤蚧下頷有囊背脊有鱗一串如牙突起第四家乃雷公蛇雖平滑之處亦能倒懸而行其背向下若青蠅然第五家乃石龍子此物時變其色蓋因血之行於皮有多寡也第六家乃蜥蝪或為物所驚轉瞬能穴入沙內
page 14	爬虫之第三等乃蛇類其所以異於別物者首因無足在外以行動也其中間或有足根生於皮內而已然雖無足無翼而時其動如飛人目不能追之其脊骨乃二三百小節相串而成故能四圍旋轉極其便利待欲爬時先將其近頭之一節附於地上而抽搐其身成一二拱子然後使其近尾之一節貼附於地遂向前直舒其身體週而復始則其行動之疾有不覺其附地而奔者矣其中多有二毒齒甚長而銳旁有一線之竅根有水核即以藏毒不吐毒時便使二齒橫臥密貼上頰以免食物有礙倘欲吐毒以犯人或以自衛則使二齒垂下直立齧物必傷兼有毒水由其旁竅而出蛇類中多有能吞生物之大於已者此因其腮原是數塊串成可大可小悉能活動而與其天蓋相續此其生成之妙也蛇皆或時脫売如蚯蚓蜘蛛然蛇類分為三家其一家膊骨最小其身上下之甲更纎觀於脆骨之蛇則其騐立可徵矣其二家名曰真蛇無胸骨膊骨其脅殆盡包身其中多似有二後肢二肢之末形如鈎子此家極多是以內分四小家其一能前後爬行略無難色名為兩頭蛇其二小家乃無毒蛇第三第四兩小家皆有毒所異者第三家惟
page 15	有二長齒以吐毒而旁無別牙第四家則毒齒別齒皆備無鱗蛇乃蛇類之第三家世間罕有其目極小皮上無甲
page 15	爬虫之第四家乃蛙類皮外並無他物其趾多無爪上三等之爬虫離卵後其形則無更變但蛙則不然其卵散於水中過數日子由卵出形軀類小魚藉尾游泳水由腮頰出入三十五日後其足漸見尾漸短迨後盡縮其腮亦閉至是始成其本形有肺以呼吸天氣雖其中間有一二等腮頰終生不閉者然亦有肺存焉此等真為水陸可居之虫恒可呼吸於水陸之間者矣
page 15	第一類之生物第四種乃魚其血亦必與天氣相交而後能潔故具腮以吸水中之微氣而潔之其濁血先由心出入腮在腮之上有小血管無數即以藏濁血水吸於口而噴於腮遂使濁血與水中之氣相交而得潔也故凡魚類者血必收入於心然後布施於腮頰之血管且有脉以運血迴管以收血還心如哺乳生物及鳥然但天氣在水中無多故血內所得之生氣極小以爬虫獨得幾分之血經入肺內與天氣相接則其血之生氣似乎甚微然與魚相比魚反不及之是故魚亦寒血之類其本性知覺皆極魯鈍柔懦者矣其所居游之水蓋與其身之肉輕重相等故不用强健肢體之助亦能上浮也其中多有一氣囊可張可閉能使其身輕重或浮或潛皆藉此而易為力在全身中最能使之活動者是尾翅蓋其尾翅甚闊且柔而直能使其身利於前進脊及腹間之翅輔佐其身胸前二翅扶持其首且能小助其尾游動魚之形體蓋此胸間稍平鱗順生頭尖身扁皆所以無礙於前面之水齒多且銳向喉倒入而生非用以嚼物蓋皆全吞但用以噬持生物之油滑者耳魚分二大部一曰硬骨一曰脆骨凡硬骨之魚必有一硬骨架脆骨者其架脆且柔硬骨者分為六等皆按其翅之形質而辨之一曰刺翅者如鯛等二曰腹下軟翅者如魴鯉等三曰胸前軟翅者如破篷魚等四曰無胸翅者如鰻鱔是也五曰腮邊若有髮者如海馬是也六曰連頰者如燈籠泡是也脆骨魚者全無骨架渾身一塊無節連之此部內包二等一曰腮不相繫者如鱘魚是也二曰腮相固繫者如鯊魚是也
page 16	近日雜報
page 16	前八九月有船一只名西鵪士者運載搭客由黃埔揚帆前往舊金山加拉寬不料其船自開行始至二百零十日之久猶未能抵埠竟于十月十一日回此港口泊後一刻即往黃埔聞搭客中遭死之慘者數人歴艱險者亦復不鮮夫搭客獲生還之慶者猶得復其水脚而數月之間身在茫茫洋海驚受風波竟不得到其意中之地其痛可勝道哉在遐邇貫珍屢儆搭客謹於擇船方可今覽此船之舉可儆益深而今而後凡欲出洋者必倍謹慎擇一美船求保家待為勘騐或租船人素有重名者然後可搭
page 16	十月十六日火船簡頓牽花旗船迦士里入此港口其船已經破壞此船亦由舊金山回者船上搭客甚繁特回故土九月三十日忽遇狂風將船桅盡皆摧折其時浪蓋船面繼入艙裏溺死十六人船主之器皿盡入水中而船主及水手猶勉力行事於危苦之際故十四日半其船駛行四千五百里許恰遇火船牽之入港此事入耳心更快快所以錄之於前一事之後者使此船若不甚堅則不特淹溺十六人即滿船生靈亦靡有孑遺皆葬於海魚之腹中矣蓋水路之遙者不比於邇者之得自若凡茲搭客可不謹勘其所搭之船哉
page 16	十月十六日有英船名曰啟明星者由澳大利美盤即新金山揚帆抵港是船於六月十二日由英國里未不開行駛向砵非立在彼灣泊三十一日方揚帆抵港共計其程不須五月之久是船之速真世所罕有者也以中國之船而論曷足與之比肩哉願中國知所則傚他日器非求舊惟新又何難臻上理乎
page 16	囊者佛山及省垣隣近有鑄銀倣傚四工者惟上海業經數次不通用近日英國倫頓京城鑄銀局曾試念此銀固知高於英銀及唐銀誠堪為貿易之一助惟未知其不通用之故耳
page 16	風聞昨年占據廈門之叛黨有一隊往台灣攻取一城刧掠財物甚多惟近日多被官軍擒殺者另有一隊共計五十八人十月十一日於本港為差役連船並獲因有福建商人曾被他刧掠知所失之物尚在其船故詣差館委差捕之十一月初一日晚間役憲聞報有數百賊匪身藏軍器聚集上灣即領差捕捉
page 17	獲得五十一人聞說此賊亦屬廈門餘黨欲即攻九龍云夫中國人民得脫虎口而至此港安居泰然且英憲不究其於本國曾作叛與否則固當感激其護庇之恩而安居樂業矣如或反借此積蓄軍器聯羣拜黨欲於本國作叛是英國律法所嚴禁者也
page 17	遐邇貫珍前第十號有載上海稅務補衰救弊原委一條內言英國與花旗國二位公使大臣擬立良法裁定其事至十月初四日花旗公使大臣麥連斷定其事將花旗商賈之稅自去年八月初五日至今年六月十八日未曾交納者酌量補還唐官唐官受稅大喜其稅共計十一萬八千一百二十五兩原其稅應納三十五萬餘兩所以止納三分之一者故有存焉麥蓮公使大臣已將其故另陳諸書其論甚長故此不暇縷述其斷事若此可謂盡善盡美矣
page 17	麥蓮花旗公使大臣曾搭加尼士火船前往歐羅巴至來年春再回中國自其去後伯架醫生大人署代其職
page 17	十一月初一晨早九龍官攜帶其地之有重名者及其妻子家屬奔至本埠因恐本地客家福建之三合會報七月黨內四人被殺之仇或來剿滅其地故爾張恐出奔暫來寄跡而三合會果欲再取九龍與否是未可知
page 17	十一月初一有一友人在省寄信來云近日城外打仗頗少但聞賊黨誘合近地之村互相協力欲四面攻城故內外居民及船隻出入驚惶日甚
page 17	在北門十二三里尚有賊匪數羣雲集一村時或離穴與官軍相抵賊勢弱於官軍屢戰皆北官軍在城中日夜防禦恐賊攻擊
page 17	近河南西北大尾村官船數與賊船交戰中有一戰賊匪敗北失船二隻殺斃賊數頗眾聞賊黨之船或在廣西招來者或在外洋海賊投赴者或在佛山所擄於官軍者現在大尾村所見者或時有二百之多而恒見者不過五十聞賊創造船隻日夜不息
page 17	大瀝大堡之民猶爾協力同心死守其地以阻佛山之匪不容其進攻省城但日與賊戰故死傷者極多現在石門與大瀝大堡三處約有官兵一萬五千或二萬之間結營在彼
page 17	又聞英人及花旗兩相連合以防賊匪近十三行且於省城黃埔之間並設立船隻守禦河內不準紅白兵在此相戰現有英國戰船四隻及花
page 18	旗戰船二隻灣泊省城其威聲大震可見矣
page 18	十一月初二日佛山為火燒燬是時省垣果見黑烟蔽天疑是官兵放火後聞別說係因鎮內舖戶街衢盡搭簷蓬故賊魁和尚能不悅此舉乃欲毀之眾民不許致相角氣眾民遂協力奮擊擒獲賊魁將欲殺之時值數處發火賊魁討饒許以手下之人撲滅民見其說遂乃釋之不料賊魁被釋更命肆火橫行刧掠盡掃一空據說鎮內强半已被燒燬財物失去無數
page 18	十一月初八日有歐羅巴九月初四日新文到港畧說英佛水陸之軍圍困俄人之西巴士多卜魯城于八月二十五日放炮攻擊連日擊破炮台四座台之至小者亦容八十四大炮至大者則容大炮一百九十二位之多俄兵死者五百人英佛之兵死者亦不少俄人固守不降傳報者云必連攻十日方可蕩平其地
page 18	前月記英佛兩軍大勝俄軍于阿馬河時佛軍之大將久已染病因勞而死佛國人君將其妻加封為阿馬公夫人英軍之大將國主加其官爵更賫賞銀五萬磅之多
page 18	在波羅的海未有新聞
page 18	聞說歐羅巴西北隅連國將有大變因君民不和國人皆厭政令大嚴欲求更改共議自後政令一出必與眾民度其可否然後施行
page 18	英國各方設有郵亭收貯信札待收齊後使車往各處分派其行動便利迅速故人人得藉此而便通音問十餘年前信資頗多因其信之達於遠近以定收多寡之數近年以來議定不分地之遠近而取資均同每信二先士而已或以為渾而不分恐不足以補過關稅務此說人多非之蓋以為多取則信少寡取則取多此論為確在已亥年郵亭代傳之信不過七千六百萬封自是之後年年倍添在壬子年所傳者三萬七千九百萬封可謂收少即收多者也
page 19	英年月閏日歌訣
page 19	英年十二月其數同中原四六九十一卅日皆圓全餘月增一日此數亦易言惟逢第二月二十八日焉四歲二月閏廿九日回還
page 19	耶穌降生一千八百五十五年日記
page 19	正月初一日即甲寅十一月十三
page 19	二月初一日十二月十五
page 19	三月初一曰乙卯正月十三
page 19	四月初一日二月十五
page 19	五月初一日三月十六
page 19	六月初一日四月十七
page 19	七月初一日五月十八
page 19	八月初一日六月十九
page 19	九月初一日七月二十
page 19	十月初一日八月二十一
page 19	十一月初一日九月二十二
page 19	十二月初一日十月二十二
page 19	正月禮拜詳序
page 19	一英初七唐十一月十九
page 19	二英十四唐十一月二十六
page 19	三英二十一唐十二月初四
page 19	四英二十八唐十二月十一
