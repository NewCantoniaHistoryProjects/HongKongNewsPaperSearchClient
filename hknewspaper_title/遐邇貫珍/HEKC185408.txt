page 1	一千八百五十四年八月朔旦第八號
page 1	遐邇貫珍
page 1	香港英華書院印刷
page 2	地球分為四大洲一曰亞細亞內有中土五印度等國一曰歐羅巴內有英吉利佛蘭西俄羅斯等國一曰阿非利加內有麥西等國一曰亞美理加地分南北北地內有合郡等國
page 2	第捌號目錄
page 2	瀛海再筆
page 2	喻言一則
page 2	近日雜報
page 4	瀛海再筆
page 4	前篇述英土各條猶有未盡者兹復接申前緒倫敦遊觀之所非止一處有圓室名哥羅西雍規製與禮拜堂相仿層樓高聳構造精華其四周垣墻亦砌以白石雕琢諸石像刻劃精緻其最上一層於四壁繪畫英都全圖宮室園囿街衢城巿歷歷備載其頂皆嵌玻璃明淨亮徹室中亦有童子詠歌作樂風韻娛人通國士民無論遐邇貧富皆得入而縱觀焉有地球亭式製亦圓中分三層盤旋而登外則垣墻四周渾圓如鷄卵人入其中即如置身地球之上壁繪五大洲輿圖名山大川雄城小島燦若列眉誠為奇製偉觀也墻外多設巿肆貿易各物有鬻小地球者可以挈携細閱亦極細緻精巧有圖繪所製亦如圓球中分上下二層旋折而登上層繪古昔君王宮室園囿山水樹石渲染流動下層繪歷代戰伐
page 5	之蹟殊功偉業分列而備載焉所以資考鏡而垂無窮非僅供遊玩也有博覽院高數丈椽柱皆銅鐵而嵌壁皆以厚玻璃寬廣綿亘約三里之程院中分室收貯四海各邦奇器異物新製巧作及日常耕織之具動用生植之件皆搜羅而聚貯凡遠近眾庶無貧富貴賤入而縱觀閱視者目以萬千人如中土之大巿會然數年前聞英都有此盛會惜友人抵倫敦時其會期已過院中各器物皆移徙一空惟餘大煤二方高約二丈云有奇觀院名百里的該士翁室中藏貯上古文字器皿名人圖畫及製作奇禽怪獸形模偉巨意態生動他而鱗介之屬羽革之倫龜鼉魚鼈鳥雀犀兕下而昆蟲微物蟻蛭蜂蝶布置陳設新巧璀燦皆勃勃有生動流走之致此外珊瑚珠玉珍奇瓌寶燦呈於几案之間尤為希世之玩更可異者洪荒太古之世棺槨之具昔人之骨亦搜購而羅列可謂無奇不備無美不收矣遊斯地者詫為奇逢歎為觀止然非居其院中一二旬亦難遍閱所蓄也有典籍院中貯四海各邦卷帙簡編蟲書鳥篆異籍名編分貯於架頭中土經史子集罔不賅備曾聞易經不能至海外今而知其說之謬也都中人士無貧富入而披閱誦讀者日數百人然只許入其中繙閱不許携一篇一卷出門其例甚嚴有軍器局乃製造火器鎗砲之屬其造之法多用圓輪轉捩日役工匠數千人宜其器之精良繁富也大小銅鐵砲及丸彈刀劍矛戟之類不可指數其地廣數頃中亦有園亭凡砲械諸式及遠近列國器械之製度長短皆圖而列之倫敦城中街衢多樹華表植石柱以銘功勳而立儀表如中土之建塔竪碑立牌坊然其制度鉅細高低不一銳上而豐下四周鐫字刻名其頂肖劇本人形像或乘馬或屹立觀其像如覩其人彼有豐功
page 6	偉績德望崇重者託貞珉金石以垂不朽令後之人仰止徘徊倍增欽羡景慕之私教世之意亦良深矣都中宮殿不一禁地森嚴非異地客民所敢窺別有離宮行苑逶迤參差皆極高宏寬廣棟宇巍峨制度模式與閭閻逈殊門闥多設軍士獲衞氣象嚴肅有蠟像室墻壁周嵌玻璃表裡明朗不沾纎塵室中蠟捏君主儀容眉目手足妍好如生珠貌壁人呼吸欲動衣服冠履隨時更換誠推絕技更進一室則塑捏古昔聖賢及列國良臣名宧遺像意態紓徐神氣軒朗各臻其妙有畜牧所塲圃寬廣中構樓閣亭臺以備遊覽圃中芳草如茵夕陽入畫所畜牛羊之屬類皆肥茁此外各處亦有所畜歲中有一公會凡各農人自牽其所牧者群集而比賽肥者由公會獎之如中土蒙古部落之較牲口比丁壯者然故孳生甚蕃而畜育日富亦石售鬻於人論價出沽樓閣之上置貯農器耰耡耒耜之類紛錯雜陳皆有機捩可轉式亦精巧異於尋常都中街衢間嘗見有製鐵線巨籠下承以輪亦能運動籠中所畜飛走之屬多取其相制相仇者如貓與鼠鷹與雀皆同處一區然馴良親狎若同類相依尤可異也都中橋梁之制多高華瓌偉有?石者有鑄鐵者然最奇莫如懸橋亘空飛渡遙望之若遠王之虹霓工製獨創尤為中土所稀有集議院垣墻高峻棟宇寬宏窻牖雕刻藻采鮮華聞國中有大政重務宰輔公侯薦紳士庶羣集而建議於斯參酌可否剖析是非實重地要區也然閒暇之日門庭肅清亦許人進而遊覽焉英地亦產鹵澤井水可以成鹽頗類中土川滇甘肅之鹽池鹽井惟其造鹽之法融鐵為巨池下闢地爐以煤火煎熬收功似廣捷於鼎鑊都中酒樓在在有之酒之隹品不一而足大抵以葡萄釀為差勝色如琥珀味極芳
page 7	醇聞最上者瓶值數金亦有客寓牀褥陳設帷帳華麗乃同人合建為舒息習靜之別所每室月收數金為經費之資室皆精潔夏可逭暑冬可避寒閱新編異說或圍棋消遣憂寂亦韻事也亦有酒館寓客晨夕飲膳亦極豐腆酒炙紛陳奢於自奉其最豪者饔飱所需月費數十金寓租及各項傭值稱是旅居誠非易易也別有飯肆司庖廚掌烹調者佛蘭西人為最精云都中萬室雲連第宅閎?窻戶多嵌玻璃垣墻堊白故華堂精室皎潔光明簾幕下垂涼風自至室中陳列書卷琴瑟庭前位置名花異卉芬芳馥郁香氣襲衣其書架花盆亦有玻璃為?珍護寶惜如此富家豪戶亦有園囿廣者數十頃雜栽花菓卉木中構樓閣亭軒別築柵欄畜大角鹿等獸倫敦都中別有園二所極為廣闊栽植花木有池以蓄異地之魚有籠以育異地禽鳥以及蛇虫各物皆蓄之歲中經費頗煩故入園欲觀者數銀一司零英人慧巧心思務窮精微鐘表之制中土人多知之今畧舉其數端如以水氣機織以風推磨以水舂碓固未為奇也千里鏡於日中登最高處仰窺能見星月斗宿夜間於江海面借天光窺之見舟船檣桅倒掛下垂皆歷歷可辨顯微鏡以之覷纎細之物如蚊睫蟻足察及亳毛至於銀工雕鏤尤為精絕嘗見一銀塔高不盈寸分三層每層有人物形象眉目面貌細巧清明又有以女子頭髮結為指環手釧以贈貽相知交好者復有畫工描寫人之容貌亳芒逼肖更有不用筆墨者以薄銀片用雜藥製之蒸以沸水之氣別以玻璃作鏡如法窺覷人即留影於銀片之上面貌衣褶纎悉皆具至食飲烹飪之法其精潔固不待言釜之製有外鐵而內磁者式亦新異英人最重文學童穉之年入塾受業至壯而經營四方故雖賤工粗
page 8	役率多知書識字女子與男子同幼而習誦書法畫法?法以及天文曆數山經海圖罔不考究窮研得其精理中土鬚眉有愧此釵裙者多矣國中風俗女貴於男婚嫁皆自擇配夫婦偕老無妾勝服役多用婢媼惟輿夫常用男子鬻賣奴婢例禁最嚴率皆僱用按月給值每日清晨街衢中呼買乳酪挈盒提壼類皆女子率用橫担垂於兩肩負之殊不費力國中乳酪之用最多茶羹餅餌恒取用之幾與菽粟同功大抵英國風俗淳良物產蕃庶豪富之家費廣用奢而貧寒之戶勤工力作日競新奇巧異之藝地少慵感游惰之民尤可羡者人知遜讓心多愨誠國中士庶往來常少鬥爭欺侮之事異地客民旅寓其地者從無受欺被詐恒見親愛絕無猜嫌無論中土外邦風俗有如此者吾見亦罕矣由倫敦至阿爾蘭火輪船一夜可達氣後與倫敦畧同地多水利港?紓迴可以灌溉田畆風俗人情亦極淳撲倫敦人多崇耶穌教而此地人則半奉天主教然觀其閭閻巿肆遠遜倫敦之繁華富盛英邦實為西土之沃國倫敦又為英國之腴區余幸履其地覩其大畧如此其未經目覩未及考究者正不知凡幾至於天文分野山川地里及戶口兵額職官稅餉概從缺畧閱者不至以此見誚焉可也
page 9	喻言一則
page 9	昔有一人生有數子一日臥病在牀將絕眾子環聽吩咐其父曰吾有一物今汝等試之遂擲木條一束令其子折之試能斷否眾子如命折之不能斷父乃教之曰汝且抽出逐條次第分折之試能斷否於是莫不隨手而折父曰我死之後汝等不宜分離合則不受人欺分則易於折斷此木足以為証矣俗語云唇齒相依彼此互相輔助若唇亡則齒寒亦難久立即如以國論之各據一方者鮮有不敗反不如合力聯絡者長久安固也
page 9	近日雜報
page 9	三佛蘭息士哥即金山近有信來云彼處現下統計中土人數共有二萬五千餘名又該處現有花旗船一隻欲駛往日本國地方貿易
page 9	五月廿二日東莞縣地聞為會匪等佔據戕害官憲焚燬衙署刧奪庫銀二萬餘兩開放監獄縱釋囚犯閭閻舖屋多遭擄掠地方騷然未幾旋即蕩平
page 9	廿四日有中土大貨船一隻由海南駛行來港在外洋被海賊刧掠其船主來港請救經西東火船公局發派火輪船一隻至其處將被刧之船牽駛回港
page 9	近聞粵東省垣街坊眾戶僉捐銀九十萬兩為經費之用團練丁壯保護地方
page 9	廿六日香港刑訟司監獄中有英人四名在禁越獄潛逃旋
page 10	經差役等捕獲三名其一名尚未弋獲
page 10	廿七日有英船到港載來英兵一百零九名兵丁妻眷十三口幼孩二十四名
page 10	又是日聞上海官軍與城中黨人交仗彼此亦無甚勝敗
page 10	泰西各邦向有成規凡遇軍興庫缺用皆向民間派捐銀兩按年月給以利息如數書寫據交與本人收執其券紙亦許其轉售於人英國於四十年前曾有此舉遞年攤還現總計三十七年之內還過民間銀七千一百萬磅
page 10	聞希臘國地方近有百姓起衅滋事有佛蘭西國官軍至彼助其彈壓剿捕
page 10	近有信云在澳爹沙擊斃俄羅斯兵一千八百餘名
page 10	六月初一日有英火輪信船到港裝來烟土一千二百零五箱銀四十一萬四千八百一十五圓
page 10	初三日急水門洋面有民艇二隻為海盜攻掠砲斃該艇戶一人並傷一婦女
page 10	又是日平海洋面有中土鹽船一隻被盜舟五隻圍刧搶去鹽一萬八千担及艙內米糧衣物銀兩越一二日復有民船二隻在該處洋面被刧
page 10	是日聞有東莞縣匪犯戴亞中等五十二名周亞機等二十七名均經委員解往省城督轅隨陸續請令在巿曹斬決現聞該縣地方甚不安靜有匪黨多帮數欲起事滋擾平民將遭蹂躪亂離之禍殊堪憫惻深冀眾生同安耕鑿各守本分享有生之樂消殘殺之灾斯地方人民之福也
page 10	初五日本港有花旗兩枝桅師船名波布士船主名羅闌度揚帆駛往巴拉的士土名東沙洋面救濟月前在彼擱礁之害之亞船隻將其船中人及搭客等拯救過船同時亦有客商名必
page 11	倫乞由本港僱拖船一只駛向該處於是計救得五百二十人於十二日載返香港其眾人在亂礁荒島閱二十日糧食已罄削掘木皮草根以充饑已斃四人有一人已至垂危登船旋亦氣絕倘無此花旗船至彼救濟恐亦無人能往則彼數百生靈全數因斃無礁類矣
page 11	初八日英公局派火輪船配以水師兵前赴零丁洋捕獲賊船一隻盜匪四十名當解交中土官憲審辦訊各匪皆確係累刧重犯
page 11	初九日上海火輪船到港據來信云英水師提督現已抵上海暫行駐札沿海訪探俄羅斯兵船駛向何處皆無下落想係駛至北邊該國屬地島岸停泊矣未幾諒已遣船前往查訪以便有耗親往擒獲又云有花旗國火輪兵船由上海駛赴南京我英亦有火輪船二號前往該處茲叙花旗船赴南京前後情節四月廿六日花旗公使駕火船率士圭閑拿由吳淞揚帆開行駛經金山時官軍在彼屯札有官員過船與公使會晤及抵鎮江俯有黨人營兵開炮攻擊火船乃停止頃刻派委一員登岸詢其何以相擊倘不認罪謝過當亦開砲攻毀城寨云云旋有人來認錯謝過火船仍復啟行五月朔抵江寕停泊四日花旗公使遣人致書往復不知所叙云何大約係議訂彼此會晤時禮節儀注所議未經妥協故公使卒未登岸入城其隨往各員多登岸散步游行彼處居民相待皆和睦遜順初四日復解纜駛往蕪湖距南京約三百里之遙該處地方云現屬南京城中管轄其居民皆長髮不薙其地貿易生理亦尚如恒而南京鎮江兩處則生意蕭條貿易停歇沿途地方多因兵禍殘刧田畝荒蕪巿肆寂靜殊堪憫惻初七日返泊江寧現下南京東南城外一帶有官軍
page 12	屯營附郭不遠有一墟市鄉人多赴彼販負買賣城中人亦可出而市買交易不虞缺匱現觀南京城中兵士多兩湖及廣西人初九日火船乃返上海初停泊南京停泊蕪湖時各處眾庶民人多上火船觀看詢訪眾人情意皆極睦好無相欺侮各以弟兄稱呼但各處地方號為南京城中管屬者其民人皆留髮不薙云
page 12	花旗國總理官前往日本國洋面探量水勢測度沙石繪刊一圖以便往來行舟考鏡並與該處地方官妥議設置帶水章程每船每名給價若干並議購買柴薪淡水等價值
page 12	亞士得里亞即悉泥地方產金以癸丑年計之所採之金共計值價銀一千一百五十八萬八千七百八十二磅聞現有新磺所產之金尤旺
page 12	十四日有中土貨船在大澳洋面被海盜刧掠計失去米三百包油二十七桶
page 12	又是日有英信船衣倫到港載來烟土一千一百九十七箱銀六百箱付到四月廿八日英國新文紙云波羅的海面英總理提帥泥必亞攻破俄國炮台一座擒獲俄兵一千五百名此攻奪炮台之首功也又黑海洋面有英火輪師船一只值天色陰晦悞擱礁石其處有山極高懸崖俯覆上有俄國兵據險下瞰而英兵不能仰攻遂為敵兵在上擲打欲將我師船傷燬船主及數人俱被擲傷船主不忍多傷水手兵士人等乃照成規卸下號旗請降其船遂為俄人所得約計其獲英人二百餘名俄人亦不至刻待船主被折足甚劇彼國官員內眷極為憐恤親如調理兩國雖奉主命交鋒而厚誼眞意又如此又黑海東北岸哥羅米之南有地名西巴士多卜魯有彼炮台數座師船數帮我師船欲伺便攻得之俄兵
page 13	船數隻不欲出口周圍隘險皆有我舟師握守外有俄國貨船多隻為我兵所獲解送英都又有信來未知確否南亞美駕理英提標管下船一隻獲到俄國駛行中土洋面五十餘門砲位兵船一隻聞此船未經交仗之先因敗壞駛至英國我英君主准命工匠為之修理完好其開行時將有兩國搆兵之信是以英國派撥一師船隨其後躡之駛行計其無論駛抵何處皆能拘獲之前篇曾叙查俄國兵船之在中土洋有五十餘砲位者不過二船今已獲其一我英提督現將出海尋獲其一則內洋將洗蕩無俄兵船之路矣
page 13	英國工夫茶價現在海磅值銀二十一個先士
page 13	泰西各邦向有成規凡興造大舶匠人畢工定期落水開行常有官紳士庶聚觀必有官士眷屬親臨其處立於船頭手擎酒瓶擲碎慶祝此新船長行利涉任載豐盛等詞因錫之以美名茲我英有巨暗輪師船完功落水國主擎瓶致慶命船之名曰羅由亞兒拔今按此船長二百七十六活寬六十一活每活中土尺八寸零任載三千七百六十頓秤其船身重五千五百頓置砲一百三十一門船頭大砲巨者重至五頓炮彈每九重六十八磅其帆用布九千七百六十碼每碼中土二尺四寸用水手一千一百名計此船一點鐘能行三十九里
page 13	十五日加爾格得有火船名科毛薩到港載來烟土一千五百六十五箱銀二萬六千圓
page 13	英國君主見本國人通曉中土文詞者稀少現選添韶年俊秀者七名專赴學習中國言語文字每名每年給俸薪銀二百磅計九百六十圓
page 13	加爾格得地方五月十三日估投烟土有必拿產二千八百五十五箱每箱價銀約八百一十臚卑必拿李士產一千一
page 14	百七十箱箱價銀約八百一十七臚卑
page 14	近有信云南京城中發兵四萬往北邊進取其主者自號為聖神據云無論中外何國君主皆應尊奉朝貢之聞其現下刊刻印造舊遺詔聖書計有全書三分之一觀其人未必能識此中義理即其口雖傳述良善慈愛之言而所行所為常有殺戮無辜屠害婦女幼穉殘酷慘暴如此於聖書意義大有違恃也
page 14	本港月前添派差役為巡緝地方之務現因本國陸續有兵丁師船派到港足數巡防前示諭抽收租項以資經費計差役之費共支銀二百三十三磅計一千一百十八圓除常征差餉外令照租抽收此數按港內各舖分計實每舖所捐無幾也
page 14	日本國現與花旗國通商指給兩口地方與其開埠貿易一名西摩打現時已開一名格古打打待二年之後始開
page 14	佛山地方有會匪聚眾起事黨羽近萬人據衙署戕官拒捕勒富室舖戶交銀打單闔鎮騷然閉戶歇業士民婦穉紛紛遷徙省中大吏派調員弁帶兵勇前往剿辦開砲轟擊亦有殲獲聞匪等烏合起事砲藥未備然近日亦開爐鑄造炮位築建泥炮台以禦官軍其附近一帶鄉村如西南蘆包均多不靖
page 14	省垣大小北門外一帶有從化花縣等處匪黨起事亦裹紅巾擁眾數千人欲先攻據城北各炮台大憲派參游等員率帶兵勇前往剿捕行至三元里牛欄崗等地鄉勇數百人忽脫卸號衣懷中出紅巾裹首倒戈反擊官軍戕官弁數員報至省垣大員親督滿洲兵旅馳往擊剿殲殺無?擒回逆勇多名即就地正法現在省城戒嚴城門晝閉城中行查緝
page 15	奸細日有拘獲訊明立即斬决大憲等晝夜上城巡行雉堞不敢懈怠城內居民先期徙遷者不知凡幾人受禍灾路多荊棘是可歎悼也
page 15	十五六間省垣各富室畏亂先徙多挈眷附本港常行載運貿易之火輪船赴本港及澳門寄寓有一火船載至六百餘人者多婦女幼穉亦有用中土快艇載人以爦繫於火船以行者各船價水脚湧貴聞一中土客賃一火船載眷價至一千二百餘圓
page 15	十八日有佛蘭西國調來兵船前開已抵新加波其船中有該國提督近已抵澳門暫泊
page 15	有英划艇由上海駛往福州至半途被海盜掠刧船主搭客等皆脫身登岸投訪地方官衙門該處官憲飾備夫轎贈饋盤費將英人等送至福州府殊堪感謝
page 15	廿一日本港英臬憲署示期訊案有干犯法律案一件係拐帶幼女者訊無証據將其人省釋
page 15	廿二日有花旗船由日本國駛回抵港載有土儀禮物多種係日本國王饋送花旗國主者
page 15	本年自正月至六月計由港赴新舊兩處金山船隻亞士低里亞計船二十四隻三佛蘭息士哥計船二十七隻共計載去中土人一萬五千六百名此但據報名冊籍按計恐尚有漏報者不少也
page 15	廿三日駐粵省花旗領事官坐駕小舢板帶水手數名前往佛山觀看情形因省中謠言紛紛不一未知究竟何如本國貿易有無妨礙故前往察看匪等於岸上欲舉砲擊之因告以來意仍不置理爇鎗鎗彈幾中領事官斜向腮頰而過擦損微傷既帶水手等有艇中携來鳥鎗即回鎗擊其人斃之
page 16	英佛兩國兵由本國啟程者有七萬二千名已抵土耳其國內有騎兵及車輪運載大砲前往尚有英師船在黑海者有水師兵七千名水手不在此數內佛師船兵未知其數幾何
page 16	俄羅斯國現與英佛兩交仗之故初未詳言其始末之緣由茲可舉其梗概言之夫俄國之與土耳其啟釁本無深仇大恨不過如首篇豺烹羊之喻所謂欲加之罪何患無詞在俄國久已藐視土國卑弱自顧强盛果尋衅興戎搆兵必能得志决勝并吞其土地以自廣疆域但俄國輿圖雖闊而平原廣野陸戰是其所長其四境之內別無海岸隘口故舟師是其所短設若并有土耳其國則數處海口悉歸其版圖將蓄練舟師益日强盛非泰西各邦之利也現在西土各邦見俄國此舉莫不欲助土國以禦强敵但力有未逮故各國多秣馬厲兵養銳待戰但未發兵出境惟嚴為守備自保其國疆界而已各邦之中獨英佛兩國最富號强所以合力共提雄兵以援土國也上一年俄國主曾與我英國主密函論及此事俄主云觀土耳其國脉如垂斃之人奄奄待盡其疆土無人管理今宜減其國分其地某處歸於英某處歸於俄可也我英君主覆云彼兄弟之國果孱弱不能自振凡屬鄰好皆應援助之不宜欺凌而思有其地此則今日起兵交仗之故也若欲解釋兵端使其止戈罷戰不侵土國非言語所能勸諭必擊破其砲台挫其鋒銳使其無所逞强無能為力方可意沮歇手而兵禍始消也
page 16	上海自去年秋間彼黨人攻陷城池拆毀海關外國商人稅課無從交納然各商舶置貨出口其應納稅銀若干皆寫立單據交存領事官署收執備查計自去秋至今為數積至盈
page 17	兆現包公使駐上海會同花旗佛蘭西兩國公使定議斷令各商如數交納關庫三國各派委員專理其事
page 17	本館輯刊貫珍一書自上年八月起至茲月已周一載印造流布月遠近多有購閱者初擬紙墨之費每卷收錢幾文不過畧為收回些小費用因此篇之刻始係西邦客商捐欵支用其意欲此篇傳播已遙流通日廣中土人必有自為之者理應增收若干收價已足印書之費則無庸該客商長遠捐銀為之是以茲已增價每卷收回紙筆銀一分五厘或錢三十文或先士二個
