page 1	一千八百五十六年二月初一日 第貳號
page 1	遐邇貫珍
page 1	香港英華書院印刷
page 2	英年月閏日歌訣
page 2	英年十二月其數同中原四六九十一卅日皆圓全餘月增一日此數亦易言惟逢第二月二十八日焉四歲二月閏廿九日回還
page 2	耶穌降生一千八百五十六年日記
page 2	正月初一日即乙卯十一月廿四
page 2	二月初一日十二月廿五
page 2	三月初一日丙辰正月廿五
page 2	四月初一日二月廿六
page 2	五月初一日三月廿七
page 2	六月初一日四月廿九
page 2	七月初一日五月廿九
page 2	八月初一日七月初一
page 2	九月初一日八月初三
page 2	十月初一日九月初三
page 2	十一月初一日十月初四
page 2	十二月初一日十一月初四
page 2	二月禮拜詳序
page 2	一英初三唐十二月廿七
page 2	二英初十唐正月初五
page 2	三英十七唐正月十二
page 2	四英二十四唐正月十九
page 2	第貳號目錄
page 2	玻璃論
page 2	崇信耶穌教畧
page 2	地理全志節錄起綠地質論磐石陸海變遷論磐石形質原始論
page 2	近日雜報
page 2	京報
page 2	歐羅巴新聞畧
page 2	香港犯案錄
page 2	雜報
page 2	香港大憲辦理海盜示
page 3	玻璃論
page 3	夫玻璃之為器甚重其為用則甚大也或用以作千里鏡則仰測天文功資曆數或用以作眼鏡則俯察遠近利及青盲或用以作顯微鏡則蟭螟可辨不愁目力之窮或用以鑲飭窓門則風雨難侵可邀太陽之照至若用以作杯罇等物則瑩潔華美各適其宜種種利用難以枚舉然溯其創造之始有云昔有客商載硝泛海被風壞船登岸逃生因在岸邊取雜樹為炊及飯熟後忽見爐底樹灰與沙結成料器遂相傳以為造玻璃之濫觴或曰該客商當弄飯時用硝三堆狀如鼎足以加釜于其上故硝遇火化與沙融結而成料未知孰是後人因其意而變通之精益求精盡善盡美先用小菜為灰或各色之鹻和沙或和火石粉或用硝與信石等物而調濟之方煆煉時須用煤炭取其火烈有勢約練十五時辰始成所最緊要者莫如小菜灰一物蓋菜灰一到各物便易鎔化也若煉粗等料器則用蠔灰海鹽海沙及坭等物當料之陶鎔時性軟如綿作物悉如人意若作樽罐則用管吹之相傳始創之時有杯二隻羅馬國王以銀
page 4	二萬四千購之云夫客商當偶爾成料之時祇以為足供一時之賞玩而已又孰料其利用之大一至此哉
page 4	按玻璃一器盛創於後漢東晉年間以大利國威內薩省獨擅其妙佛郎西國次之明嘉靖年間大英請威內薩省良工到國開造因而效之嗣是青出于藍更擅巧妙前十年會計所出玻璃值銀九十六千萬員工人共五萬名近年又不知增至凡幾矣近倫敦城現今建有屋宇一座上下四圍皆用玻璃造成共用去玻片八十九萬六千尺又用鐵條九千頓其屋作十字形當中一企長有一千八百四十八尺闊有四百零八尺當橫一畫長有九百三十六尺多置天下之人工物巧器皿圖畫于其內以備百姓遊觀至其所費工料銀兩實難以數計也
page 4	崇信耶穌教畧二段
page 4	耶穌之道自始行于世至今一千八百有餘歲矣初其門徒不過十餘人又皆貧賤寡學之革所至雖屢遭困害而能毅然遍遊天下宣傳聖理其時泰西諸國每有捕害耶穌門徒所致之于死地者不下數十萬眾窃思為真作證而受寃如此卒能守死善道百折不回誠為中流之抵柱堪垂永譽于無窮余今述其事一二欵或可有益于從真理者之心而知所堅守也
page 4	耶穌降生二百年後在羅馬國魯微尼省詩列打邑有信基督者數人被拘至殺但尼那總督臺前究問殺但尼那謂之曰爾曹若肯及早歸拜吾等所奉之神則主上將必赦宥爾罪其中有一人名士伯拉多者曰吾輩未嘗作惡害人凡事惟知讚頌上帝今爾若加害于我我亦不爾憾焉總督曰吾眾自賴皇帝之靈為我輩所當敬拜者且代吾主禱求致獲平康爾曹亦須如是士伯拉多曰吾但知奉事上天之上帝人所未見亦人所不得見者凡人所見之物吾未嘗欺騙之凡我所買之物未嘗不納稅于皇上蓋我知其為吾君凡事盡忠以謝吾職至于崇拜之事則惟知崇拜萬皇之皇萬國之主除他之外吾不知更有所拜焉于是總督復禁之于獄翌日復審因謂之曰吾限爾等三
page 5	日當決從違士伯拉多代眾對曰我乃信基督者他等亦然惟任爾如何措辦而已總督見其矢志不移終不肯祭拜皇帝遂擬以大辟之刑案定後士伯拉多輩?皆感謝上帝及赴法塲又復跪下感謝焉
page 5	再者於耶穌降生二百六十年該撒利亞士達敦營中有馬利亞者弁卒也雖在行伍而能傾心奉耶穌教時值例授百夫長當拜受職杖之際忽別卒向前喧讓禁阻眾視之乃應繼馬利亞為百夫長者眾詢其故其人云馬利亞業進耶穌教不禮諸神不拜聖上按律不能備員於羅馬軍中眾因限自嗚鐘三報與馬利亞決議仍從耶穌教否適教師帝阿德那携馬利亞至會堂以一手指百夫長所佩之劍一手舉福音書謂之曰爵秩榮身福音進道二者不可得兼取舍當自決也馬利亞不假躊躇即伸右手執福音書而服膺弗失蓋其心之契悟亦已久矣教師云爾擇善而能固執體上帝精一之心必邀默相可以適道矣馬利亞毅然不變其志强哉矯其此之謂歟後被斬云
page 5	地理全志節錄
page 5	地理全志者大英慕維廉先生所輯也先生留心地學刻志搜羅每見中土地理諸書類皆語焉而不詳用是博取西士所親歷者輯成是志以補中土百家之所未備使有志于是者得以知其所未知余今節取錄入貫珍亦以推廣先生之意云爾
page 5	緣起
page 5	志地質者乃論陸海天空居民生物草木又論其所分界及其所以分界之故凡人民所自建置郡國中外之說皆不與惟高山大川為造化主所定形勢之大者人與他所造之物共處地球人物互相感動人以靈性貴于萬物之上能制伏役使一切以為日用行習寒暑陰陽變化氣質斯所係于地質志中為最重者也地球古者歷經震動變遷成今日之形勢陸海支分區別使世人得以造作制度成不刊之要典天空中地球僅一微塵耳從最近之定星視之已不見有地球從至遠之行星以遠鏡窺之幾不能見地面其下愈深熱氣愈甚多
page 6	有大火吐山徧地焚燬人物可證地下初不甚深即有流火如大湖或海人足所踐之土亦非堅體有時搖動其內必有簸盪之勢時或乍高乍下疑地中流火亦如潮水一漲一落或地中磐石因氣候變化能卷能舒凡地震洪水皆供造化主威靈莫測之役分裂堅地啟其緘秘儼如筆之於山使人能讀此地球自元始以來漸次變化今益美備觀其遺迹知其先生物無數自全其用後則去故留新新亦盡滅至於人生而宏綱細目無不咸備焉上帝之造地球層累也為時幾何孰有能測量之耶觀微賤之昆蟲居于地面歷時幾何則人之居此世者孰知其幾何時耶萬物每當變遷之時人類亦將澌滅矣地與造作之物無不被熱萬物已焚之後上帝有命天地復新此大變化自有定法如大撓甲子各為一元斯時宇宙萬物無所不易其不易者惟此一定之法及立此定法之造化主耳聖書云主觀一日猶千年千年猶一日又云自昔迄今至永不變又云山岡未為爾所立寰宇未為爾所封自亘古迄叔季爾為上帝無始無終此之謂也地質一書如左中土之土所已知之法至今更為詳明亦有向未究及者即如地球形質為西士著名之學更期華人考訂此學以?中土形質當信而有徵也聖書云太初之時上帝創造天地此時人不能知惟觀地球層迹知其為時已久今之形勢及人類肇生僅計七千餘年其可據者不特聖書創世記云云也更有一據歷觀古人載籍無甚遼遠之世中國羲皇以來不過四千餘年其他所云數十萬年實無確證外國亦有此誕妄之說今已刪棄不取矣竊謂人之禮義日盛一日如歷數十萬年則不必至今當已極盛乃今猶有禮義未行之區以此知其斷無知是之久遠也且如是不將有人滿之患耶由此知聖書之言必為可信
page 6	書中所載衡量之物丈尺皆依西制斤兩悉用中法此書乃格物致知之學人當悉心領會萬物皆有定法西士耑門名家以此訓示塾中子弟並非高遠難明之事然子弟可由漸而知月日蝕地震雷鳴星變皆天地自然之功用其中有一定之法初無所謂妖異也而中國測候家未嘗深求具故輒以某象當某變災祥迭志惑世誣民前西士問學未精亦嘗言此後考驗鑿鑿益知前說之
page 7	非此書亦附述天文以地球為行星之一與諸行星環繞于日日與行星之外更有定星更為遼廓不知紀極何莫非一上帝以定法創造人當益贊美造化主之全能矣亦附述地史天下萬物中土形勢自有華人紀載兹則專論西人徧歷五州稽考輿地累年積月艱苦備嘗亦以開拓心胸增長學問夫人生在世不徒名利紛紛當周知宇宙間所有一切皆造化主仁心全德所成者也願中土人由此推求無分畛域庶不愧為博物君子焉大英慕維廉撰
page 7	地質論
page 7	大地理者分文質政三等其政者前志已詳言之今以質論專指地內磐石形體位置其中有飛潛動植之迹陸海古今變遷地面水土支幹綿廣洋海流行氣化異象暨人民生物草木之種類謹將斯理考察詳明撮其大旨如左
page 7	地質畧論
page 7	究地質之學中土之人固嘗言之矣管子地員篇云沙土之次有五塥五塥之狀壘然如僕累僕也者附也言其地附著而重累也管子雖微窺而不能詐辨此理終屬未明西土察地理之土深求其故凡地面平野及由麓海濵壑谷內有磐石泥沙形質固不一矣礦工疏鑿通于地內至深者低于海面僅二百丈惟因地震磐石陡起地而於是推明地質其可據者約深三十里從地面至地中心此約四百分之一也
page 7	磐石陸海變遷論
page 7	磐石沙土等質之在地面者大率觀之排列無序若無甚變易細察之皆有條不紊亦由漸而遷以此各地形勢日久大有變易也凡磐石雖堅以氣濕風雨霜流水所侵蝕分為小石其石在水相劘更碎所碎之石間有輕重重者墜於河底漸因河力運徙他處輕者為泥沙蕩漾水中流入湖海而沉于其底排列層累其所沉之質載飛潛動植之迹甚夥與之俱沉上古時石質未堅凝之先飛潛動植之迹埋於其中今尚見之如塔石形地球堅石潰為泥沙恒被諸河運入湖海甚多惟因河水或漲或涸隨時而異又因潮汐往來故所沉之渣滓厚薄形質時有不同渣滓之層不恒在所沉之地間因火山吐力墳起變為高
page 8	壤能長草木生物有地揆其形勢卽可知其在水面上下屢經興圮也此層亦時為火山吐石陡起其中或斜或直變其本質而布于其上海水激岸亦變地勢漸潰石基石隨入海波浪搏擊漸成卵形又有數處其水亦能為石隨所遇之物而成然物雖變石質猶存本形蓋飛潛動植之迹時有遷化其迹所化之質大槩卽火石寒水石之質風吹飛沙大洋平流與陸海冰山所運磐石及石中所載生物之迹恒皆變化地面之勢熱道之海珊瑚島眾而廣是為無數昆蟲漸成者也以上諸說於磐石陸海古今變易之故大畧如此
page 8	磐石形質原始論
page 8	中土之士以金木水火土為五行萬物不出是類惟西士熟究之知五行非為本質尚藉他質以成隨物察理有五十四質其中大約以十八質為最有定法相合而成地穀天空氣洋海之大半此質或殊或合而為本石復以本石相合而為眾石木石共有八九種如火石為首寒水石千層紙雲毋石石膏石鹽煤黃灰石吸鐵石次之磐石之中見有數形有積粒形如花 青有絲形如陽起
page 8	紋形石圖
page 8	花剛石貫通他石圖
page 9	層累縱橫圖
page 9	層累興圮圖
page 9	石有孔形如浮石有紋形如雲母石其紋者或橫或扁或曲或旋原其故因水當沉石之時或靜或動海濵之土或橫或斜或壓于上或壓于偏致成此形耳時有石質未結先糜後復結成石性似一而非如泥版石是也
page 10	近日雜報京報十月初五日上諭葉名琛柏告奏開建縣城被匪闌入旋卽克復廣東開建縣地方游匪經知縣殷作梅募勇擊退生擒偽元帥鄧錫殺賊十餘淹斃無數臣楊以增奏為朝鮮國夷人在洋遭風漂岸得生八月初一在宋家尖有漁戶救得長髮者十人裝束係屬夷人言語彼此不僅內有一人通曉漢字據云是朝鮮國金罹道庸津地人在青由島造船回鄉遭風遇難臣于給粮之外復給銀兩棉衣以仰副皇上懷柔遠人之至意今謹解赴禮部聽候訊辦
page 10	十月初六上諭葉名琛奏剿捕惠州股匪獲勝續被夥匪抄襲請將總兵議處廣東惠匪分踞東西兩江經臺灣總兵呂大升領兵進勦斬獲甚多翌日復分路勦辦因匪眾傾巢突出潛行抄襲致兵勇間有傷亡呂有升着交部議處
page 10	十月初八上諭和春奏克復廬州府城將逆匪殲戮淨盡廬匪抗拒日久賊援亦絕十月初一日和春派兵分攻福濟親督攻勦鄭魁土潛至城根竪梯登城賊匪驚亂適嵩瑞由東門殺進同時放火賊首偽軍師俱被焚燬奪路狂奔騎馬賊眾胆敢巷戰兵勇痛剿血流成渠廬城當時克復斃賊五千首級二千生擒三百廬州被陷將及二載今辦理妥協和春着賞穿黃馬掛福濟賞加太子少保銜並賞給頭品頂帶
page 10	十月十二日上諭蔣尉遠奏苗匪肆擾廳營失守貴匪由苗廳塲竄至獨山州該員同暢明扼險抵禦突有股匪從旁沖出兵練奔潰三脚屯汛被賊占踞另股苗匪竄踞打畧汛地經副將帶兵奪回七月廿五日三脚屯苗匪竄至都江廳城周汝椿帶勇接仗突見城內火起廳城失守遊擊興瑞陣亡
page 10	十月十三日上諭羅澤南進攻崇陽克復縣城逆匪於上月竄入崇陽扎營築壘以遏官兵經羅澤南分布周密誘賊出戰合力截擊殺賊六七百賊欲堅守羅澤南選精卒乘夜攻城拋放火箭焚賊無數賊黨大亂開門突出踐死殊多當將縣城克復
page 10	上諭官文奏進攻德安克復府城官軍於八月十六日以後南北兩路迭次獲勝十月初三日官軍大舉進攻該逆冒雨南竄派兵跟追擒斬無數德安業已
page 11	肅清着卽直搗漢陽以期迅復
page 11	十月十八日上諭胡林翼奏援軍分剿崇陽餘匪突遇大股截剿獲勝羅澤南克復崇陽以後餘匪竄往蒲圻羅澤南帶兵剿援斃賊盈千九月廿四逆首石達開率眾大至彭三元李杏春同時陣亡羅澤南聞信赴援分投截擊賊眾大潰賊匪現踞咸寕蒲圻着卽合力攻剿無緩
page 11	十月廿二日上諭和春奏攻剿廬郡附城賊匪廬州外援逆匪於官軍克復郡城後仍在南路築壘盤踞經官軍于初三日卯刻馳至烟墩集四面?圍槍砲連環立將賊巢焚燬逃竄餘匪追殺無遺奪獲器械米糧無算附城一帶肅清十月廿四日江督怡良奏嘉定縣城隍神靈爽屢昭請加封號嘉邑神廟建自宋季倭氛肆擾顯蹟里中崇封顯佑伯每祈水旱祈禱輒應咸豐三年周立春陷城後詣廟求籤示以命盡祿絕先褫其魄夜間賊黨宿廟均覺有鐵索繫其足者驚駭奔竄迨丁國恩督兵攻城時見神燈無數往來兩岸故不轉瞬間逆氛蕩平應懇天恩賜加封號以答神庥
page 11	十月廿六上諭官文奏兵勇擊退襄河賊匪漢川大獲勝仗自漢川復失賊匪上竄經官文派兵三路分擊賊勢不支紛紛潰敗我兵乘勢掩殺殲斃數百名經李光榮襲入城中鎗砲齊施餘匪下竄收復漢川縣城剿辦得手着卽迅圖克復武漢
page 11	河南撫英桂奏桐柏知縣潘樹霖為勦捕捻匪被匪殺害請旨在邑建立專祠以慰忠魂
page 11	十一月初一日江蘇巡撫吉爾杭阿奏琉球國遭風難夷漂收內地照例撫卹護送赴閩回國據松海防同知藍蔚文上海縣孫豐稟稱准英吉利領事官羅白遜照會該國商人于廣東外洋救護琉球國人五名到滬詢因在洋遭風遇救請即查辦等情隨即迎護至城據云係在福州裝糖開行遭風船破在寕海外山遇救等語諭以護送回國該夷甚喜謹將緣由具奏
page 11	十一月初二日上諭蔣尉遠奏貴州丹江廳營失守一摺苗匪自台拱清平處竄至將該廳所屬之地焚掠進圍廳城分股攻陷離溝鳳經承齡派兵往援因
page 12	路阻不能前進丹江廳城於九月十四日失守該城文武竭力守禦至三月之久因援不至被匪攻陷帶兵赴援不力之員着卽革職
page 12	上諭蔣尉遠奏剿辦上游夷匪攻破賊巢擒獲逆首九月廿九孝順移營至乘凉坡派員繼進督兵直搗丫口五路兵練奮力上山斃匪三百餘直抵羅朗賊眾傾巢而出我兵鎗炮齊施殺賊二百將上下兩寨之屋一概焚燬生擒逆首羅得鳳等十四人夥匪偽指揮羅文秀等八名其餘著名賊犯先後搜獲此次掃蕩賊巢斬殺生擒幾無礁類
page 12	上諭陸元良奏賊擾永新等縣添兵剿辦九月十三日湖南賊匪竄至江西永新縣境內經總兵阿隆阿督兵迎勦該匪分股闌入縣城官軍堵禦不及駐扎要隘二十五日賊匪復分竄永新安福之隆田地華翼綸等奮力追捕殲斃多名立將永新縣城克復二十六日該匪由隆田圍撲安福縣城知縣杜林帶勇出剿殺賊百餘賊匪愈聚愈多攻陷縣城二十八日阿隆阿率兵進駐楓田探知匪眾在城約計萬人三十日援攻三時殲賊百名該逆敗退入城着陸元良調兵馳援速滅毋緩
page 12	十一月初五日上諭胡林翼奏羊樓洞官軍剿賊大獲勝仗羅澤南分剿崇陽乘勝進駐羊樓洞十月初三日逆首韋俊石達開合眾來撲李續賓分投迎擊各路兵勇無不爭先用命斃賊三百奪獲大旂三十面刀矛無數賊眾大敗追殺十餘里
page 12	十一月初六日上諭怡良吉爾杭阿奏遵查已革道員被參各欵嚴審定擬已革江蘇蘇松太道吳健彰被參各欵經怡良等遵旨嚴 雖訊無通夷養賊侵吞關稅名實惟以現任職官與本管地方夷行商夥往來酬酢不知引嫌至賊匪攻陷上海該革員既不能堵禦避居夷行捏報公出情節較重吳健彰着從重發往新疆効力贖罪欽此
page 12	十一月十三日上諭胡林翼奏官軍連破賊營九座克復蒲圻湖北逆匪盤踞蒲圻十月十九官軍分路進攻羅澤南分攻各門紳團等分布要隘千總揚再佑首先登城把總張錫九首先攻壘斃賊甚多都司楊秦友首先攻卡燒斃賊
page 13	匪二千餘其在逃被擊者亦以千計該逆從北門逃出自相戕殺各勇入城搜殺長髮老賊五六百名將賊營盡行焚燬共計斃賊五千八百生擒一百七十蹈破賊營九座克復蒲圻剿辦得手
page 13	歐羅巴新聞畧
page 13	前號所載俄人在西巴士多卜魯城之北河自燬師船甚夥今訪得其數先後共燬去一百零八號其船上所置大炮共有二千二百位
page 13	黑海東南岸離海二百七十里有一城名加士有英官數員協同土耳其人把守俄軍以三萬五千人圍困其城于九月二十九日攻城甚急土耳其兵鼓其勇氣背城而戰約戰七點鐘俄軍大潰而逃死者二千五百傷者五千土耳其兵死傷者止七百耳生擒俄兵一百名獲其鳥鎗四千
page 13	西巴士多卜魯城之西北邊有河二道通入俄國內地一名下河一名尼泊在城西北合流出海其合流處所兩岸均有炮台一座守禦甚嚴南岸之炮台名堅彬上車大炮八十一位其餘不在位者九十三兩河之內各有城池一座城中百工俱備糧物豐饒十月十五日大英以師船三十號佛船數號隨之英兵共四千七百名佛兵未核多寡同抵河口登其南岸圍困堅彬炮台使俄兵不能逃脫河內城兵又不能救援至十七日九點半鐘開炮轟擊攻有四點鐘之久俄兵絕不還炮英佛用小艇一隻竪白旗一面往問俄軍主將肯心服否主將答曰服矣于是俄兵一千四百人皆委棄兵仗與英兵下船載回英國其有受傷者則有醫士調治之俄人無不感德其北岸炮台見南岸已失亦自用火藥攻燬而逃是役也英兵傷者止二人而已
page 13	俄帝以兵力不足在國內議于一百人中抽男丁一名以充兵役
page 13	撒丁國王屢有兵士帮助英佛兹欲于十二月初問親到大英拜候英后云
page 13	英國紙張向用爛布製造近來布料不足故紙價騰貴現在英國造紙工匠另尋別物以為紙料有一儒士說用桑樹皮甚佳云查中國紙張用竹為料人工極巧但質欠堅靭不適西國所用倘有良工師變而精之則售與西國獲利當更多也
page 13	香港犯案錄
page 14	十二月二十九日大衙門有犯案數件適遇按察司有恙不能坐堂總督大人委官三員代理案內有犯人三名被差役前後捉獲獀其身上均有盜器數件內有吳亞生擬罰擔坭三年陳理兄擔坭年半周亞丙擔坭年半又有曾亞三協同八人在路上搶奪張亞光銀三員銅錢一百文另衣物數件擬充軍十五年馮亞周在燈籠州勒索婦人銀十員聲言無銀則擄去其子等語擬充軍十五年是夜在監馮亞周自縊死郭亞有與數人在燈籠州黑夜刧人財物用刀拒傷事主擬釘死罪後稟總督減等陳榮貴用鞋刀傷人手臂命在垂危擬充軍二十年梁亞强黑夜撬門偷人錢物擬充軍十五年鍾美福黃全意在石排灣明火搶刧擬以永遠充軍
page 14	雜報
page 14	風聞在寕波山東海面有賊船在此擄掠客商官兵無能剿除後有大英二枝桅兵船一隻船中大炮十餘位用火輪船一隻拖帶以為前導此火輪船乃從前浙憲與英國購買者于是往石浦搜尋賊跡將賊船盡行打壞捉賊多名解與唐官究治當捕賊時有英官一員名打拿者在師船被賊砲打致命有水手三名被傷斯時已將賊平素所擄下之商船全行取回山東寕波客商十分忻喜共捐得銀三萬員送與英國兵船以為酬謝之禮內將三千員送與打拿之母將二萬五千二百員送與船主其餘則盡賞與眾水手云
page 14	英十二月十八日有貨艇一隻在太平墟左近被賊擄去艇內貨物值銀五千員兵船小艇聞風往捕即將所擄之艇奪回
page 14	英正月初一晚九點鐘燈籠洲有賊一黨窺伺各商慶賀新年故于是夜明火打刧首飾舖一間顛地行黑人更夫齊出救護被賊拒傷者二名着砲打死者一名現在獲得真犯數人先將五人解往大衙門審訊
page 14	正月初四日夜澳門唐人舖內失火旋即救滅不謂初五晚視融復降唐人舖戶延燒迨盡共計燒去一千三百間之多燒死者不下百人幸有西國兵船泊在澳濵眾兵役踴躍登岸將火救滅
page 14	正月十六日有唐官師船一帮泊在九龍海面有兵役數人來港內探候親友內有一役在路上獨自閒遊被匪數人將其圍打有一英國水手向前解救隨後綠衣一到獲得匪人一名
page 15	解往大館
page 15	城省地方近日安靖如常聞何六與和尚能二人由湖南到江西投入太平王黨內未知是否
page 15	鎮江府近日有一奇症流行始由喉損漸至齒黑墮落如是即死守鎮江府兵役染此症而死者約有十萬之多南京欲再遺兵戍守皆被官兵拒回
page 15	十二月三十一號所帶英國新聞紙到港之火船載有天竺國鴉片烟二千六百二十箱又載來金銀共計四十五萬
page 15	英國工夫茶每磅價值十六個先士小種茶每磅價值五十四先士或至五十六先士
page 15	香港自一千八百五十五年英正月起至十二月止王家共投賣地價銀七萬五千四百六十員該地每年應納稅銀一萬八千二百五十一員
page 15	十二月有花旗船一隻在日本洋面捕取鯨魚內有水手二人心嫌船主私用三板逃往朝鮮國朝鮮國人將其解往萬里長城官吏官吏遞解京師今由京師解至上海云
page 15	自英正月一號起至英正月廿八號止據日報所載唐人自外國外省搭外國船來港者核其人數如左由上海來港者二百二十六人由舊金山加利科來港者二百八十五人由新金山砵朋立來港者二百一十一人帶有金砂甚多由新州府來港者一十二人由小呂宋來港者一十九人由台灣來港者一人由英國倫敦來港者婦女一人
page 15	英正月二十六號有炒茶工人數名搭火船往天竺國僱工
page 15	香港大憲辦理海盜示
page 15	大英欽命提督水師軍門司為曉諭事照得海盜在于五港往來洋面肆行刧掠擾阻良商貿易不能流通已非一日雖經本軍門上年再三派調師船在高蘭大河平海石浦南澳遼東等處痛加殲剿尚未足實收全效亟應另行設法辦理為此出示曉諭俾各式人等一體知悉現擬每年冬春兩季即英十一月初一日起至四月初一日止每月朔日由江省吳松派出師船一隻南駛沿經寕波福州廈門香港黃埔各處其夏秋兩季即英四月初一日起至十一月初一日止每月朔日由粵省黃埔一律派出師船一隻北駛沿經香港廈門福州寕波吳松各口飭令該師船凡有途遇無論何國商船往來各港討請護送即應如所請妥為保護不准海匪絲毫擾害復查沿海荒渺處所向有盜匪潛
page 16	踞聚匿擾害往來商舟又擬嗣後陸續特派師船到各海島嶼專為查緝盜蹤嚴行剿洗凡有挾匿軍械形跡可疑者亦必將其人船捉獲均交該督衙門從重懲辦以期肅請各宜知悉毋違特示乙卯年十一月廿四日示右示足見大憲靖海安商法良意美示內派委周密海盜諒難逃脫網羅將見海晏河清可于此日卜也
page 16	以下之示由本港巡捕官所發兹今印落或有報獲領賞之望
page 16	照得本月廿四日有匪黨在掃稈埔東頭明火打刧曾慶之舖不但刧去家財且將渣顛公司看更人殺斃一名重傷二名兹特諭爾等知悉凡有知情匪藏匿之處親赴大館稟報以便飭差拿獲果匪被獲每名即賞花紅銀五十大員為此特示
