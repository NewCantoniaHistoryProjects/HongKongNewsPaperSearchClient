page 1	一千八百五十四年六月朔旦第陸號
page 1	遐邇貫珍
page 1	香港英華書院印刷
page 2	地球分為四大洲一曰亞細亞內有中土五印度等國一曰歐羅巴內有英吉利佛蘭西俄羅斯等國一曰阿非利加內有麥西等國一曰亞美理加地分南北北地內有合郡等國
page 2	第六號目錄
page 2	琉球雜記述畧
page 2	喻言一則
page 2	近日雜報
page 4	琉球雜記述畧
page 4	癸丑之歲友人泛海之琉球僦居其地兩載寄余雜記一帙叙其風土民物甚詳茲採摭概畧聯綴成篇以備遊人之考鏡琉球一土地本彈丸孤懸於東洋巨浸中周圍百里有奇啟封建國列為中土外藩其主代立嗣位皆由中朝遣使冊封歲時朝貢惟謹其貢道自彼達閩然後疆吏遣員陪護達都其國無崇山峻嶺樹木蕭條海濤汹湧外國船舶之彼停泊者近則有花旗及各國舟航取道日本間寄椗於斯中國海航貿易而至其境者歲不多遘也其天氣春夏驕陽皜烈秋冬之際亦早晚寒冷至日中則酷熱如中土夏令蠅蚋四時不絕竟夕終朝薨薨營營每月海風發有數次其將發也濃雲如墨天氣陰霾風勢既至則比戶閉門鍵牖屋瓦狂飛或竟日而後止海舟至者多泊於那霸由那霸至首里約十
page 5	里之遙則有中山王府若都城焉闢字建宅皆處山之陽長逕紓迴兩旁古栢虬松極蒼鬱深秀澗水清洌行人憩飲取徑漸高亦有寺觀亭臺可資遊眺將近王府中道有一牌樓顏曰守禮之邦為中朝使臣筆也逾半里許有巨闕署曰中山王府旁列公廨國有政事諸大夫聚而僉謀於斯過此則比屋連雲而宮殿樓閣岧嶤葱鬱則踞於山之巔禁門制如城闕署曰歡會門凡官員供使令者皆不由此門出入別有山逕斜曲石壁數仞闢戶以通往來王府東偏清水一池荷芰掩映交翠波心建亭小橋以達之有石碑巋然則圓覺禪師奉敕建藏經閣文也現今在位之王春秋鼎盛僅十餘齡耳國之大政統歸其大臣尚宏勳裁奪其次則有布政大夫四人相為輔贊再次則宰民社者如守牧均亦稱為大夫半多通事蓋其國以朝貢請封為鉅典使臣多携俊秀入朝即留中朝習漢人言語文字居中土者多至十餘載嫻習則為通事頒俸授糈其品級高下以冠簪為等差如總理大臣冠紫金冠而貫金簪布政大夫亦金簪而冠則青氈守牧官亦冠青氈而簪則銀其餘諸大夫黃冠而銀簪士人世祿紅冠銀簪有不冠者則羣庶耳至於袍服貴賤無甚區別若履草屨而躡木屐則王與黎庶同巿中貿易皆婦女為之主持亦不用銀錢交易凡外邦旅客至其地不能携錢自購貨物須將銀錢交公館經辦者名掌管人需用何物開單交其置辦皆有定制不能私相受授其巿肆每於日午則老嫗少媛咸集其所或數十或百餘羣聚於一區衣大袖褐衫內無小衣赤足綰髻與男子畧同所別者惟視一簪男則以銀銅女則以龜甲無肩負物無輕重率戴於首以行婦女既辛苦經營以資生計男子則優游自如烟茗談笑以娛永日男逸而女
page 6	勞是可嗟怪也土產亦少隹品地輿志載其地產珊瑚珍珠詢諸土人亦不多見豚豕肉腥而質粗鷄小而瘠牛羊鵝鴨恒不多產馬頗豐肥然亦少龐大駿足水族則魚蝦之類頗饒然海風時發亦數日不登於巿蔬菓類與中土同而味逈別米則粒小而浮質有糙色而無堅緻淨白者無臼杵舂器球人於粒食不甚講求地瘠民貧多以薯為糧磁器稀少瓦缶充用而已布帛有色黑斜紋者價頗昻細視之亦遠遜蘇松梭織花則月季石榴亦頗璀燦菊則惟有大紅少別種然各花皆盛開於小春月其氣候之異於中土又如此工作以製造漆器為隹構杯壼盤箱之屬製作精良華彩朱黑光澤如鏡東洋以漆器擅絕技之名不虛也通國中良工巧匠亦不過數十家故其器亦不至遠擲而賤售民間婚娶不事媒妁男女相悅白諸父母邀親黨說合無行聘納采之儀選吉成姻是日黃昏女以大衣蒙首從之者親隣數人至夫家成禮交拜覲舅姑親戚咸集宴飲竟日喪事則於未殮之頃頻擊小銅鑼聲徹遠近親黨聞之咸來弔唁棺製狹而長殮畢而葬墳皆砌石多完好堅緻四十九日親眷皆聚於墳上以鐵鍋煎水長少以次傳飲名為洗骨頗近不經云祭墓歲以清明節及七月望日物品致奠爇香而不焚楮帛黯然傷悼戚戚無慢容可見其風俗近古而民氣純龐也惟拘迂性成脆弱恇怯外侮突來莫之能禦國無城郭亦不設武弁兵旅鎗砲之屬不知鑄造劍刀器械僅備具而不精良蓋其故老相傳倚中朝以自庇奉正朔備貢獻以禮義忠信為經國謀猷武備韜鉗置而不講近因各外國師船停泊徹夜鎗砲之聲上下震慴其積弱之勢已可概見惟國雖小而民淳勢雖危而祚永與厚斂繁徭疲民黷武之國逈殊矣今觀其國官
page 7	府無苛政民間少爭端不立嚴刑酷法不設胥吏差役二三大夫與世祿數人辦理庶務於公廨事畢即去不事催科民自輸納無後期無連負民不知訟公庭終歲寂然士知讀書雖無碩學大儒然通一經名一藝者亦不乏人多尚風雅吟詠唱酬皆以為樂此可謂詩禮之邦安樂之國矣又豈宜以其蕞爾彈丸而忽之也歟
page 7	喻言一則
page 7	驢穿獅子皮眾哭見則畏懼而奔避之驢則以自己為能目無忌憚一日歡呼大呌聲入各獸之耳始知其為驢也所避之獸羣起而殺之一旦粉身碎骨是驢之不慎故也使驢若能知機終身不呌則驢體獅貌豈不快哉甚矣假威風之不可長久也俗云狐假虎威其驢之露出馬脚真弄巧反拙矣
page 8	近日雜報
page 8	佛蘭西國有士人先居澳門後返本國掌繙譯事務將中土之禮記以佛國文字譯出刊行尚有風雅士人觀詩經意義深厚甚欲譯出行世而現因彼國戎禍多故猶有待於他日也
page 8	英國有條例久已通行於本國及各屬土而中土民情風氣不同未及一律行之惟近日中土人附搭海舟出境而遠適經營者其數日益增多而攬載者但計利之多寡不顧人安危將朽壞舊與隨意任載常有意外之虞致性命之憂現將此條例譯出通行於香港在商民客傭均有裨益凡海船載客者由總憲派委按理官一員未士力傑將其船按騐閱視每船載客皆有定額每客艙位闊二尺長六尺上下高六尺每日每人米一磅半鹹料半磅水一加倫油約三錢柴足用按計順風行程七十五日逆風一百日火食皆敷備無缺延置外國醫生則備外國藥材中土醫生則備中土藥材委員視之均得如式然後行文刑訟司衙門刑訟正使詣船查閱出諭帖准其船揚帆登程倘有逾額及不如式而私自開行者無論駛抵何處係英屬土二年之內獲到將其船充公蓋中土民庶來港欲附船遠適者多不能識船隻之良否火食之多寡必由官派一人代為經理庶所以保獲而安余之也邸抄二月初九日僧格林沁勝保等提大兵掃剿窛氛於束城小文村等處追至獻縣富庄驛連日大有斬獲北路一帶氛惡漸清
page 8	又二月初五至初十等日琦善奏進剿瓜州總兵瞿勝龍親率大軍深入力戰旋因受傷過重落馬陣亡奉旨照提督例?贈伊子三人均賞守備職銜
page 9	湖北提督台湧奏兩湖總督吳文鎔於黃州府圍城中被焚殉難湖北臬司唐樹義督帶水勇於金口江面率軍力戰被戕陣亡其家丁何貴身帶重傷尚能懷藏該臬司印信奔赴省城呈繳旋即殞命均着一並加恩贈?
page 9	僧格林沁勝保奏二月十二等日連次提大軍追剿至阜城縣高家庄等處擒殲近千有餘名十五日復於後康莊杜家塲堆村連村等處迭加焚剿斬獲殲擒四千餘名畿疆指日可望肅清
page 9	安徽巡撫江忠源於盧州府城殉難捐軀前有旨着照總督例恩?茲再加恩入祀昭忠祠伊弟江忠濟江忠?以知府同知用
page 9	安徽繁昌縣知張廷槐力守危城城破帶傷拒戰被匪等剖心支解受害尤慘奉旨着照知府例恩?
page 9	亞士得里亞墨兒奔有二月廿七日新聞紙到港云現有船數隻載中土客傭已抵其地其船甫泊時中土人登岸支搭帳房為住宿之所將帶往貨物出售有綢縀象牙器及各戲玩雜物腌肉腌鴨腌鵝及各食物彼處用中土人傭工雖不諳英國言語者而工價亦給與豐厚蓋恒誇重中土人純良且講習禮義云至其路上傭作每日每工銀十二司令至十五司令不等柴薪帳房皆給與足用車馬夫及牧牛者每禮拜工銀三磅半木匠每日工銀二十司零至二十五司零不等泥水匠石匠每日工銀三十司零至三十五司零不等因有驛信到港云前任公使文現已駛抵新嘉波候火輪郵船至彼附載返國
page 9	英醫士合信先生上年編劇全體新論一書現為葉制府之
page 10	封君捐資重加拓刻計圖二百七十一式勻為長條八幀以便懸掛閱覽葉封君極贊各圖詳明細備足資考鏡此編先經合信先生刊印一千二百本未幾為人取閱罄盡後經潘運使復為印造多卷以惠同人
page 10	近有花旗國居士於寕波府譯出航海金鍼一書而包公使之少君為之捐資鐫刻篇內細叙颶風來路及考騐趨避之法繪圖拈說備極詳明誠為涉洋者之寶鑑也
page 10	在英國聞有中土人喜誦聖書者聖書內意旨言詞非人所能自為書寫編纂皆上蒼感化默運而成設使人人皆誦此書則人皆交相愛睦如兄弟手足有和好而無執爭亦人皆同享豐亨而坐臻福祉現計英國共捐銀八百萬圓欲印造百萬卷分貽中土庶類可見我英捐此鉅數非有喜競好爭結怨侵奪之心也誠欲勸導世人皆登善道凡此纍纍篇帙皆外國人所造而惠貽同志者也
page 10	在英佛等國近產魚種於水中結隊成偶如鷄豚交接孳育子息無論各地皆可蓄養其類必致蕃盛內河向不產魚以魚投於其中配以他國魚亦能滋育於民食大有裨益其利極普
page 10	前篇近報內叙過有外國船名烈必達載客前赴金山被人具控臬司委派員弁追提回港見其載客逾額且船內污垢紛雜種種違式旋經審訊復經船政廳憲按騐皆安置如法准其載客三百二十人復行揚帆前邁矣
page 10	三月十八日寕波府有西洋划艇泊岸西洋人與粵人搆衅爭鬧毆斃一粵人棄尸於水且擊傷二人甚重越日粵人聚集黨眾復仇西洋人上岸匿入一黑人家粵人群趨尋敺擊死西洋一人擒捉二人本土人亦有無辜被傷者有老者年
page 11	七十餘悞被撞傷尤可憫惻所獲之西洋二人後亦釋之寕波府之南台州府地方現亦起有禍衅恐有爭亂之事二十二日近赤柱地方有漁艇一只為匪掠去
page 11	二十五日上海地方因英佛花旗等官商將中土官軍驅逐遷移恐其懷恨報復茲有英火輪師船一隻佛火輪船一隻自外地駛抵上海椗泊以資防護然地方亦尚安靖
page 11	上海英佛花旗三國領事官會同出一示告中土商民以前者交鋒接仗之事原因各國與中國立有萬年合同和約內言外國人可以隨意到五港經商携眷貿易不致受土人欺凌所以外國人見此和約乃赴上海建造房宇長久居住詎上年八月初間有洪門會黨人大半出粵閩所產據奪縣城逼逐內地官憲朝廷係其君上一時亦付之莫可如何閒觀中土史書上自唐虞下迄近代中原易姓而王相傳數十朝古人有云官府與百姓自為仇敵初不關於外國人之事也茲中土官府為會黨人逼逐已經知照外國領事官具言不能保護外商所以外國商民宜設法措置自為保衞之計復見官軍雲集各領事官莫不欣忭企望以為克復蕩平指日可待地方可期安靜貿易可得如常乃官軍為數已近萬人而莫展妙籌無期克復外國人居止僅聚處於一區初無廣原寬土目費二萬資築造環馬塲為晚涼馳騁娛遊之所官府百姓不准工人興造奸民復偷竊物料嚇逐馬匹後至擅動砲械擊傷外國商人有數人受傷尤重各領事官行文移請督兵官府將營寨砲城遷徙遠地免致近處比鄰尋仇生事官府不肯遷徙不得已復自顧念既為人毆擊受傷更為人殘竊物料於是自行奮力驅之徙移非各領事官有意帮此助彼實因彼之營寨砲城係官府所築今官府置若罔聞
page 12	是以自為保衞驅其人而徙滌之也
page 12	英國與佛蘭西現立一和約兩邦相聨無論何境有人欺侮英人佛國有師船在彼見之必為救援有人欺侮佛人英國有師船在彼見之亦必為之勷助
page 12	有潮州鹽船水手來港云閩省建陽地方莠民煽亂戕害官憲十餘員其人俱云係南京城中黨人
page 12	四月初一曰英國郵船抵港載來烟土二千四十七箱大小金銀共計三萬零五十五磅約十五萬餘圓
page 12	來船付到新聞紙云英國與俄羅斯軍尚未交仗惟有國書令俄軍於四月初四日退出多惱河界外倘不如約即尅期交鋒
page 12	俄羅斯國主出一諭旨禁止本國境內所產榖米糧食一概不准運載出境
page 12	歷年英國定例凡官俸商息及各工銀按額每百收征餉銀約三圓以充公用現因軍興費繁按額每百征收餉約銀六圓
page 12	英國現下茶價每工夫茶一磅值銀二十六先士計一錢八分七厘
page 12	佛蘭西國家借用各地庶民本銀盈千累萬現值軍興費用浩繁年中利息以所征稅餉提出支付
page 12	初五日有漁船船主偶坐小舢板在石排灣為匪擄掠勒其納銀取贖
page 12	初七日急水門有澳門渡正在駛行之際船中櫃內有火藥箱為客人吸烟廷燒旋得撲滅已焚傷二人並一幼孩受傷皆重
page 12	十五日水師提督司德令抵港履任前歷任屬國地方總憲
page 13	十五日有中土船在急水門被海匪拖船三隻兠刧旋為英水師火輪船聞之遣艇捕救擊沉匪艇一隻時值風雨昏黑匪船二隻遂潛駛脫逃
page 13	十七日上海到有新聞紙云本月初八日閱邸抄言南京城中人發兵一枝入山東境已得金鄉復克臨清
page 13	十八日上海火輪船抵港載來湖絲一千包
page 13	公使大臣包接到本國諭旨令其前赴暹羅或結立和約
page 13	前篇叙過有兩枝桅船名衫落自港載客駛經新嘉坡暫泊擱延茲有別船主到港云正月十五日於亞士得理亞大洋西邊見衫落船在洋被颶風損折大桅其船主適有預貯桅木因以一枝贈之
page 13	十八日澳門西洋總理官及佛蘭西國欽差大臣坐駕師船本港候晤公使大臣包
page 13	公使包出一示諭英國律例凡我英民經本國君主特旨准其為他國出力帮助者始聽其受人邀請助力否者一概不准
page 13	太平洋有數島嶼產野人獷悍不馴以人肉為食甘之如飴聞得南京城內為主持者因近來頻年戰爭久停考試今大開科塲廣招士人考拔賢哲
page 13	花旗國金山近有新聞紙到港云二月間有中土人名亞東因毆斃人命拘獲到官審辦原其初亞東與一人名亞唐者先在一屋內口角爭吵後外邊人聞其內嘈鬧異常入而視之見其將亞唐按倒用尖刀戮至百餘傷先欲遺兇器潛遁既而集眾捕之送官究辦
page 13	又云有一船名完哥呂由港載客三百零六人又一船名的分波兒運又一船名跛里共裝客五百二十人計二日之
page 14	內共有八百二十餘人載抵金山按掘金之地天氣寒洌傭人多由廣東赴彼者所携衣服皆不足以禦嚴寒二十八日英國君主千秋節香港官弁商民慶祝營房聲砲列隊操演兵士總憲宅中官眷廣設筳讌鼓樂延客各國師船皆升旗以表敬禮
page 14	粵省前有人租賃房屋與英醫士合信居住地方官因事將業主拘獲監禁旋經包公使與葉制軍照會公文往復數四近已將其人省釋矣
page 14	上海領事官阿里閣調任廣州廈門領事官羅伯辰調任上海廣州繙譯官夏巴調署廈門領事官馬禮遜調署廣州繙譯官李泰國委署上海繙譯官
page 14	香港有官醫生凡居民病者死者皆登籍記其數茲以癸丑年比之上數年其數年其數較為稀少或緣現時增栽樹木則將來地方蔭庇清涼而四處山泉溪壑引流利暢地方污垢穢雜流滌清淨是以居民少疾病而疵癘之傷稍稀也
page 14	英國有智士推究天文星象據其細察月輪之內有火山三座其一火山光燄約有九里之闊皆於鉅千里鏡細窺而得其毫秒其鏡之製誠為巧絕倫矣
page 14	二十九日英國郵船抵港載到烟土一千五百八十四箱載到金銀錢共共計六十萬零七千三百八十二圓
page 14	新嘉坡地有福潮人在彼起弁鬧事其搆禍之初原為小事啟爭升斗之數不滿繼而兩家黨與相嗾搆成其禍刀械大舉月之初十日街衢巿肆騷然不寕奸宄乘亂紛紛入人家搶搜財物駐防英官兵出而彈壓稍為斂戢晚間譁然復起十一日鼓眾依舊擾亂十二日仍然如故英官弁恐夜間有匪徒乘機肆刧戕害延燒在在堪虞乃嚴飭弁兵徹夜巡查
page 15	防禦以備不測閭閻始安未幾旋就安貼然遭斃者已四百八十人傷者二百二十二人獲其人監禁五百一十二人燒燬房屋二百八十間殘踏花園一百六十間搶刧舖戶五十三間此事亦非小故也
page 15	廣西人起事數年今統計其得據之地省會則有江蘇之江寕府安徽之廬州府湖北之武昌府現聞分兵三股一由山東一由安徽一由湖南所府城江南則有鎮江寕國池州徽洲太平安慶陸安江西則有九江饒州湖北則有漢陽黃州德安外有更要地如漢口應城湖南則有岳洲外復有要邑湘潭湘陰寕鄉餘有未及恙數者
page 15	廣西地方現有紅帶會黨起事騷擾東省地方幸尚安靖而官府堵禦防守事務緊嚴亦費盡智慮材力
page 15	英國到有新聞紙云現在國家頒諭凡俄羅斯船停泊境內者皆與之立限定期令其裝貨出口倘逾期仍不出口者即行拘留其船雖離本境未至地國界內者英兵亦不准阻截邀擊我英國相同聯合者有佛蘭西土耳其奧地利普魯士等國俄羅斯惟自持本國而已
page 15	二十九日公使包大人啟程前赴上海其總憲事務暫交堅大人署理
