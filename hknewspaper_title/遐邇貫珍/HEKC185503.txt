page 1	一千八百五十五年三月朔旦第叄號
page 1	遐邇貫珍
page 1	香港英華書院印刷
page 2	英年月閏日歌訣
page 2	英年十二月其數同中原四六九十一卅日皆圓全餘月增一日此數亦易言惟逢第二月二十八日焉四歲二月閏廿九日回還
page 2	耶穌降生一千八百五十五年日記
page 2	正月初一日即甲寅十一月十三
page 2	二月初一日十二月十五
page 2	三月初一日乙卯正月十三
page 2	四月初一日二月十五
page 2	五月初一日三月十六
page 2	六月初一日四月十七
page 2	七月初一日五月十八
page 2	八月初一日六月十九
page 2	九月初一日七月二十
page 2	十月初一日八月二十一
page 2	十一月初一日九月二十二
page 2	十二月初一日十月二十二
page 2	三月禮拜詳序
page 2	一英初四唐正月十六
page 2	二英十一唐正月二十三
page 2	三英十八唐二月初一
page 2	四英二十五唐二月初八
page 2	第叄號目錄
page 2	新年叩賀
page 2	手骨論
page 2	尻骨盤及足骨論
page 2	喜耳惡利戲言
page 2	人類五種小論
page 2	近日雜報
page 3	新年叩賀
page 3	律當太簇味列五辛際景物之回春正吉人之受祉恭惟
page 3	列位台臺值啟泰之辰介無疆之福業崇德裕財廣祿豐誠足羡也苐以烏飛兔走迅速如梭日月其除歲不我與轉瞬間而四序已週此實吾人所當繫念者也然則何以處之豈非及時修德勿失韶華之為要哉是以大禹不寶尺玉而
page 4	惜寸陰董遇不失正候尚足三餘職是故耳獨是欲修德者必先明理而明理莫先於格物致知故自正心修身以至於平天下功効莫不由是而來也獨惜華民頗涉拘滯安於舊典不務新知偏執己見不屑他求遂貽坐井之譏而失致知之學良可嘆耳孰知天下之物莫不有理而於理有未窮故其知有不盡是以大學教人莫不因其已知之理而益窮之以求至乎其極嗟嗟天下之事物無窮而一人之見識有限雖竭畢生之力量亦不能窮物理之蘊藏者夫天地無心而成化事物與時為變更故有怪怪奇奇每為古所無而今所有苟安於故舊是無異管窺蠡測終無廣見矣且
page 4	上帝生人各有所長固非一二人所能獨擅其備是以洞達之輩必樂取於人以為
page 5	善彼此相資廣有進益苟偏執自是則孤陋寡聞見不及遠矣近來每月有遐邇貫珍三千帙刊售誠為善舉其內有列邦之善端可以述之於中土而中國之美行亦可以達之於別邦俾各日瑧於廣見中外均得其裨也是帙取值甚廉每卷不過銅錢三二十文以助紙墨之費而已伏望
page 5	諸君勿以孤陋自甘勿以吝嗇是尚每月畧費三四口檳資而購觀一帙則事物之巔末世事之變遷與夫外國之道山海之奇無不展卷而在目矣豈非格物致知之一助乎亦豈非中國漸進於齊治均平之小補哉耑此使達順賀
page 5	新禧不戩統維
page 5	淵照
page 6	手骨論
page 6	左右上臂骨各一枝古名臑骨亦名肱骨在肩膊下其上圓端與飯匙骨相附為較下端略大而扁後有深窩前有淺窩末處如橫圓樞軸內接正肘骨外接轉肘骨也
page 6	左右正肘骨各一支又名下臂骨上端連接臂骨處形如鶯嘴開張以銜上臂骨下端橫圓樞軸之半人若屈伸其手則鶯嘴入於臂端前後之深淺兩窩在鶯嘴外角亦有淺窩以銜轉肘骨其下端則連於腕骨向前有圓軸以循轉肘骨焉
page 6	轉肘骨左右各一支較正肘骨其大畧同上圓而滑為筋帶之轆轤頂有微凹以接上臂骨其下端扁而大內旁有微窩以接正肘骨圓軸末有大淺窩以銜手腕人若翻轉其手則轉肘骨交扭於正肘骨之上凡百工手藝皆賴此骨也
page 6	手腕骨左右各八枚其形長短方圓不等上連肘骨下聯掌骨共八骨分兩層排列
page 6	左右手掌骨各五枚與腕骨相連皆逼密不能轉動惟大指一節可以開合故能與四指對搯以拾掇針芥等物五骨之末皆圓凸以藏於指節之後窩也
page 6	左右指骨各十四枚大指兩枚餘四指各三枚
page 6	上臂骨圖
page 6	正肘骨
page 6	轉肘骨
page 6	指掌骨圖
page 6	腕骨
page 6	大腿骨圖前形
page 6	小腿骨
page 6	輔腿骨
page 6	脚掌骨圖
page 6	大腿骨圖後形
page 7	鹿骨
page 7	大鷹骨
page 7	虎頭骨
page 7	虎爪骨
page 7	駱駝骨
page 7	各種骨骼各合其用
page 8	每節外圓內扁頭窩尾凸以互相聯續至生指甲之處則尤扁每節之長短則次第勻殺焉
page 8	尻骨盤及足骨論
page 8	尾骶骨一個上承腰骨末節兩側平闊而澁接合左右胯骨腰節之下橫闊三寸中間橫闊二寸上下長約三寸?彎之內即直腸依附之處前後有八孔平分四對以出腦氣筋之尾派也
page 8	尾閭骨又名脊尾有三四枚亦?彎於前婦人臨蓐時必反展於後以寬產門男女中年以後與尾骶總連一骨故婦人年長初產必難其骨即在肛門後縫之內也
page 8	左右胯骨二個人身眾骨惟此最寬大左右兩片?彎向內上寬下窄以貯臟腑左右出一橫骨在前陰之上分界俗名交骨其下分歧彎作一棋至髀臼之側作一骨圈圈中寬一寸棋脚圈下之處骨略粗澁凡坐之時此骨乘於椅上故名坐骨坐骨之上橫骨之外胯骨之下三骨交會處有一深窩寬一寸五分中深一寸名曰髀臼所以納髀骨之杵者也自胯骨橫骨及尾骶骨相合處狀若一
page 9	盤總名曰尻骨盤尻骨盤內前藏膀胱後藏直腸若婦人則有子宮在骨盤正中故女子骨盤上下寬大斜度盤口寬約三寸七分盤底自尾閭骨至前棋寬約三寸四分坐骨自左至右寬約三寸尾骶骨至尾閭骨深四寸盤之兩旁深二寸三分盤之前深一寸二分盤口與盤底寬窄不同故嬰兒至此頭必略轉務與盤內寬處相合然後能出盤稍狹窄或歪斜不稱則有難產之憂矣
page 9	大腿骨左右各一枝古名太楗骨俗名大髀骨眾骨此為至長約一尺以上上端圓滑如杵納於髀臼之內杵頭正頂有小穴生軟韌筋帶連於髀臼之中杵頸又環生筋胞以固之使不至脫出亦不使其旋轉無常杵頸之外有大凸骨頸之下有小凸骨其肉與胯骨粘連助其轉動骨幹向前圓而滑幹之後自上至下起微稜以繫大腿之肉下端彎後如雙鴉髻形兩髻相並之中有凹窩為血管之路故脚伸縮不壞血管也下端前向外略圓滑為膝骨依附之處
page 9	胻骨左右各二枝大者名小腿骨小者名輔腿骨又名勞堂骨小腿骨較大腿骨約短二寸上端甚闊其頂略平而凹中起兩峰間分左右兩峰生筋帶交結於上
page 9	鯨魚骨長五十尺
page 9	鱷魚骨長二十尺
page 9	象足骨
page 9	猩猩骨骼
page 9	各種骨骼各合其用
page 10	馬足骨
page 10	骨鴉髻之中左右凹頂乃乘上兩鴉髻為膝伸縮之較節也膝較之中有軟韌脆骨以隔墊之故上下兩骨無相擊之患頂下向外有圓滑小凹處大如指甲以接輔腿骨上端骨幹直起三稜分內外後三面內面無肉外後兩面則厚肉裏之下端之底有橫窩窩之內有骨尖垂下窩之外有一骨路以容輔腿骨下端兩骨相並盡處即足抝也
page 10	足抝骨左右各一枝上圓而滑接承小腿輔腿兩骨下有窩與跟骨相銜其前亦圓滑逼附脚掌後骨
page 10	脚掌後骨每脚五枚緊相逼合與前掌骨五枚相接前掌骨之前又與眾趾骨相繫趾骨每脚十四枚以大趾骨為至大部位骨數如手之指但手足功用不同故指趾長短各別也
page 10	人身眾骨二百四十部位層次奧妙精微大小方圓靡不合用實為眾髓之基而血肉筋絡所附賴者骨節無恙之時伸縮自如人不自知其妙一或生熱生癰或疔毒腐爛或骨瘤等症有一于此即轉動艱辛凡人固當知其所以生尤當知其所以用不獨學醫之士所宜推論也但中土醫學圖書只得其略未究
page 11	其詳茲將外國鉸連人骨逐件考訂詳細量度不揣冒昧譯撰成書雖未盡悉其形其而功用頗為詳皙閱者誠得人骨細心比度自當了然心目但中士人多以穢骨為嫌故圖繪首篇使得按圖披讀然不過助十分之一耳人骨與獸骨大體相類位置功用迥不同科緣人能坐立獸須四足而行細玩骨格即知其理人頭骨位置于脊骨之上俯仰顧?不偏不倚獸則不然一也口眼耳鼻平直橫向若如獸以四足而行則五官朝地勢必直立二也脊骨上尖下闊平直相承與獸脊不類三也指骨與臂骨平排而出股骨與胻骨直下而生至脚骨則曲扁而貼地勢非直立不能四也人獸之骨如此不同若人骨則無不同者雖分處各方合較其骨無從辨別蓋天下萬國古今貴賤溯追其始胥由一祖生生而來可見造化之主本源無二古語云人以塵造人死歸土每見中土人所謂執金者不過暫惜眼前世遠年湮終歸朽腐然其始實何從而來乎何由而成乎蓋由造化獨一之主也鷄鴨之卵覆翼旬日即成毛骨顯著造化生成之妙如吾人之日蒙其恩澤者應如何欽崇感戴耶
page 12	大人各牙圖
page 12	門牙
page 12	貳牙
page 12	齻牙
page 12	大牙
page 12	小兒牙圖
page 12	齷骨
page 12	小兒牙床
page 12	飲乳之牙
page 12	乳牙之下乃是年長之牙
page 12	虎類
page 12	食肉之牙
page 12	食草之牙
page 12	象牙
page 12	虎類大牙
page 12	食果之牙
page 12	食虫之牙
page 12	食穀豆之牙
page 12	喜耳惡利戲言
page 12	喜耳惡利者齊時士人居埃及之大邑亞力山太為人博學多才時復好為詼諧之論以供談笑如所撰戲言是也原文係希利尼字今譯出綴以唐文
page 12	一蠢子泅水幾將溺死已而躍登岸上語人曰以後若未學泅吾必不敢近水矣
page 12	一蠢子謂友曰吾適夢中見爾與爾言友答曰幸恕我此時不敬聽之罪
page 12	一蠢子到一人家問病適病者沉重不能答言蠢子因怒曰我亦冀已有病俟汝來問還當以不答報之一蠢子遇一醫生曰先生可恕我無病之罪
page 12	一蠢子畜馬欲教馬減其食稀其芻糧以飼之馬遂餓而死蠢子戚然曰失重利哉既教爾學少食胡為至於死也
page 12	一蠢子欲賣其屋持一甎示人曰觀此可知屋之模矣
page 13	一蠢子欲知已睡時形狀遂合眼攜鏡臥對之
page 13	一蠢子遇一醫生猝踰墻而避之或聞其故答曰我久無病恥與之相見也
page 13	一蠢子家藏美酒一桶已封口甚固矣有僕潛鑽桶底盜之蠢子失酒訝甚謂封口如故而酒何自失耶或曰試細察之或從桶底出否蠢子曰愚哉子也桶底猶有酒何可言酒從桶底失乎
page 13	一蠢子見麻雀於樹上乃潛往樹底張開已襟忙搖其樹意謂麻雀之必墜下也
page 13	一蠢子與一友相遇謂之曰昨有人云爾死矣其友亦蠢者答曰我固尚生也蠢子曰恐爾言不若告我者之可信
page 13	一蠢子偕僕散步於田庄時渴欲飲因問僕是處有井泉否僕導至一深井曰此井即主之祖曾飲而甘之蠢子曰我祖必長頸也不然井深如是其能飲耶
page 13	一蠢子聞烏鴉經二百歲不死急買一頭養之曰將以騐吾所聞也
page 13	一蠢子渡河其舟忽為颶風所破時舟中人各握浮水之物冀免於溺蠢子目睹眾情狼狽亦忙覓一碇以自防
page 13	一蠢子見小兒有雙生者忽一兒死後遇其生兒問曰前死者是爾耶抑爾兄弟耶
page 13	一蠢子舟行遇颶風慮被溺身死遂喚僕取文具寫遺書時僕驚怖尤甚蠢子曰爾勿憂我書中並令釋爾任爾所之矣
page 13	一蠢子渡河時舟中乘馬人問其故答曰我欲急於渡也
page 13	一蠢子因費用告匱售其書以度日忽馳書報其父曰父親可賀我我之書能養我矣誠哉書中有金玉也
page 13	一蠢子之子忽死時睹眾入其室蠢子曰吾兒甚穉抱出與眾大人賞鑒吾實恥之
page 13	一蠢子使其子投軍為兵其子在父前允必執敵首而還蠢子曰我願爾脫于危地不論爾歸時首之有無也
page 14	一蠢子在城友人馳函囑買書蠢子忽忘之後復與友相見蠢子曰爾昔付函託我買書我實未曾接之
page 14	一蠢子之書常被鼠咬彼乃含餌于口對坐叢書聞欲誘其來咬而執之
page 14	一蠢子買屋一間坐門前逢人便問曰此間宅合我式否
page 14	一蠢子夢脚踐踏一釘痛甚因束以布其友亦蠢子聞其夢為之籌計曰亦由爾赤脚而臥也
page 14	人類五種小論
page 14	人之託處於地球者天下萬國其數約有九百餘兆居歐羅巴者約二百四十餘兆居亞西亞者約五百餘兆居亞非利加者約六十兆居亞墨裏迦者約五十餘兆居南洋諸島者約二十兆同是食味辨聲被色之倫負性含生固無或異即遷地而處而寒暑燥濕孕育興居亦覺往無不利非若飛走種植者之為土宜所限一易處而衰弱凋殘之立見也惟是形體天性雖無或異而貌色原有不同萬方之水土難齊兩大之化機亦判是故西方博士詳察人民以其同者合之不同者分之因分為白黃黑玄銅五種人之說
page 14	白種之人皮膚白面形上闊下殺鼻準極高額厚而廣齒牙上下平對歐羅巴一州之人皆然亞西亞西北二處亞非里加北邊及北亞墨裏迦之極北亦有之歐羅巴人多散居於各處或建國或開埠所以白種之人殆無適而不遇焉黃種之人皮膚色如橄欖頭髮粗疎而長鬚亦稀少面方而畧匾眼鼻口不若白種人之分皙除上所云西北二處及麻刺甲一土之民其餘亞西亞遍州皆屬此種如中國蒙古之類是也
page 14	黑種之人皮膚黑如墨染頭髮卷曲而短類似羊毛匾鼻厚唇脚多畧曲而不直除上所云北邊之民亞非里加一州之人皆屬此種
page 14	玄種之人皮膚色在黃黑之間如世俗所云黑綜色者是也頭髮黑而密似有欲卷曲之狀居亞西亞之麻刺甲及南洋諸島之人亦皆屬此種
page 14	銅種之人似與黃種無異但皮膚色則如黃赤交雜眼鼻口亦畧覺分皙額矮而匾削除上所云北亞墨裏迦之極北處此州南北二方土人皆屬此種
page 15	近日雜報
page 15	出游外國論
page 15	英國現與强敵相持軍務倉皇然猶惓惓以民生為念至于外國之人來往是邦者亦莫不均被其雨露之澤也邇來英國益修善政苛法悉除誕敷文德而且廣設園囿重建宮庭凡一切奇花異卉珍禽奇獸與夫瑰瑋琦玩翰墨圖書靡不充積其內凡此非欲為供一人之耳目無非樂與民同俾各人于工餘之暇得以遊目聘懷玩物適志其恩意為何如也至于外國之事為我英國所戚戚于懷者莫如亞西亞印度中國之旅人也現在華夏之人往加拉寬奧士大利亞二金山採金者甚眾而英國未嘗不視若子女然邇者中原亂作盜賊公行或掠民物或火民居遂致碩鼠興歌難安故土故欲採金者愈眾往金山者愈多此正賃船者之所藉以為利而千古一時者也乃竟乘此機會以肆其狼貪特賃破舊之船載客過額即所託船主亦不選擇以致揚帆不日船內搭客或有染病身亡總總敝端不勝枚舉更或全舟覆滅眾竟為魚即間有偶爾逃生依于海石之上亦不免日受凍餒方能得救凡此船主即或僥倖抵埠亦不過藉風順波平上天庇祐而已嗟嗟以錢財為性命視人命若草芥幾何不人其面而禽獸其心也哉
page 15	更有大堪痛恨者華夏之民向來被詭詐之徒誘往南亞墨裏迦之真查洲傭工作掘鳥糞之役始則蜜語甜言引人入套詎意抵埠之後終日流汗不得小休甚至加以鞭撻視若犬馬竟將先前所立之約付作閒文適有英國船主數人目擊其狀因思此等工人背井離鄉遠來化外州島既竭筋骨之勞復受鞭撻之苦乃動惻隱悲痛之心瀝情上訴英憲懇乞設法以悉除秘魯國刁風于是英憲乃致書秘魯官憲請勿縱民行暴欺凌工人若此庶無隙怨云云
page 15	香港于一千八百五十四年英五月本港大憲曾設立執事一人專理本港開駛之船事務凡船由此港開駛者該執事之人必先勘騐其船可否與及所搭人數不許過額船上糧草茶水俱要豐足所立之例甚嚴但斯時恨未即行今大憲重申制令使人遵守自今以後凡有船在本港往金山者每二墩載一人則每客可有艙位九尺假如有船可載五百墩則准載二百五十人四百墩者則
page 16	准載二百人船主水手均在數內每客之糧必照大憲所定之例而行永不得更易務使人人皆得安康抵埠永無意外之虞其法之盡善如此則凡船之在香港開駛者必獲康寧遠勝于在別處開駛者矣以余愚見有此規條誠為唐人外遊之便至有傭工之人服役外國人門下而旁人稱之為猪仔者深為可怪此無他皆因其人心懷妒忌見人之利而惡之耳余以為凡目人為猪仔者其自稱為猪仔尤宜也何也則以其飽食思眠無所事事有如猪然也若傭工之人挈眷到彼更為兩便不然則開行之後雖有銀十員八員留為養家然亦不過足支暫時之費而已隔別遙遠照應殊難不可不慮也
page 16	唐人往真查洲傭工論
page 16	去年英九月公使大臣包令示諭各英人不得復載華民往秘魯國真查洲蓋以華民在彼受其縛束馳驟若牛馬然惟今秘魯已書達英國大憲言及該處苛情悉革云云是以包令大臣於英本年一月二十九日再示收回去年之禁准英人如舊任意載華民往真查洲代人打工採掘鳥糞竊想秘魯國若果能知過而改則是上應天理下合人情但該洲遠處海中入心難測華民須當再聽實報若秘魯人果能曉得柔遠人之理然後起程往彼尚未為晚
page 16	三港生意興敗論
page 16	道光任寅年以前中國與外邦貿易者惟有廣東省城一處是年華英立約以粵省廈門福州寕波上海五處為二國嗣後交易買賣之地惟時粵省交易已久國庫民囊獲利甚多別埠廻然不及詎意近年粵省貿易漸衰而上海反覺興旺出粵省右去年福州次之而粵省獨居其殿是何故哉或曰粵省去年賊起四方不通然此祇可為一年之解而生意流而忘反經歷歲矣其故必有所由來余兹不暇窮究所望者粵省早日平靖農夫力耕于田商賈勤業于邑大憲清廉以重興國運使粵省復居五埠之首今將上海福州粵省去年各處所發往英國茶絲二貨列左以為前言之證
page 16	三處發往英國之茶上海共計二千九百二十五萬二千三百磅福州共計一千六百一十五萬七千七百磅粵省共計一千二百八十五萬七千三百磅上
page 17	海發絲二萬六千八百五十六包粵省發絲五百四十三包福州無絲發已上絲包皆載於貨船另有火船運絲四千四百二十二包疑大半是自上海載來的
page 17	省城新聞畧
page 17	正月初四接到省來信內云月前省垣人民甚是驚惶滿城騷動蓋因黃埔賊匪進攻河南故也先是各憲偵知該地有欲與外賊相聯以為內應者乃設立壯丁千人就近結營協同官兵防禦客歲臘月初三果見賊匪水陸並進先攻河南之南於是拔營與戰偶爾失利被賊據守數鄉以為進攻之地左右鄉隣恐遭賊害權竪紅旗希圖苟免迨後官軍以五千渡河力拒賊匪使不能進數日之內鄉民驚恐紛紛挈眷而逃爭渡河北一時船艇盈河幾無餘隙回首安居之地悉變作刀兵之塲矣悲夫隨後賊自度力不能支先將所據數鄉縱火燒燬棄甲而逃官軍一至不分皂白竟將所竪紅旗之鄉盡付于火其慘酷視賊為何如哉今舖宇幸而存者惟沿河一帶耳其餘則大半變為灰燼矣官軍最頑惡者莫如潮兵橫行刧掠貪功嗜賞亂削良民之耳惟香山林勇一軍蹈矩循規最得民望其餘則不堪問者矣
page 17	臘月初八日黃埔賊魁復引眾再攻獵得炮臺是役也官軍預將海面築窄僅容一舟故賊船雖多無能用武所以奪得賊船十隻賊見不利返棹而逃後風聞賊魁各懷二心互相角氣分為二黨於念二日有一黨攻取石龍橫行刧掠東莞縣一聞音報隨即興師且鄉民亦同心相助用移甲作乙計頭裹紅巾以龍船抵岸賊誤認同黨絕不提防於是出其不意殺獲甚多乘此復回石龍皆因計之巧也現在何六勢孤岸上紅賊皆不歸附惟所存者其手下所領之船耳其船飄蕩海內凡見船艇即行刧掠日前奪得英人華艇不肯放回後見水師提督發船索取乃許賠回銀七千大員惟交此銀時賊中多有不悅者船中營內議論尚紛紛云
page 17	近日省垣西邊捷報與黃埔左右事勢相同堪為官民賀喜十二月初五日佛山有官復任省佛餉渡往來如初且西樵各處衾耆亦效大瀝章程鄉村相聯以逐賊黨十五日省垣更遣壯丁多人前往西樵協助鄉民逐賊出官山外今官山左右有
page 18	百鄉相聯賊二次往侵呂水均不得利
page 18	近日官軍操演日熟步伍整齊故軍威日壯省垣居民每日見有解賊入城賊勢日衰官民稍堪慰藉也城中紳士協力商議軍機城外村鄉相聯倣效大瀝東莞西樵所立之法也
page 18	十二月問市價高昂依然不減因紅賊據守要津運物不便故也惟自年新正或可望市價少減云
page 18	右言官兵於河南割村民左耳正與上月上海新聞被俘即殺之事相類余於去年十二月十二日親往河南至一村落屋宇被焚民皆散佚止剩婦女少兒十餘輩跌坐咨嗟余停步慰之忽見有男子二其一黃髮年近八旬其一年方二三十許二人左耳皆已被割老者耳孔滿虫預為蠅蚋之嘬少者發狂跳舞於前余見之驚駭嗟悼不已夫中國夙稱文墨之邦素被聖人之教而乃有此殘忍之事殊屬難解迨後回寓靜思因憶大雅皇矣之篇所云攸馘安安又魯頌泮水之篇所云矯矯虎臣在泮獻馘余於此不能無疑於二詩之說適啟後人效尤之漸敢請博學君子憐我蒙昧代解疑團夫皇矣篇所言乃文王伐崇之事文王當日豈有教軍士割被獲者之耳乎且文王伐崇乃順上帝之命如帝謂文王詢爾仇方是已余想夫上帝乃好生之主割耳是殘忍之事請問割被獲者之耳是為上帝所使所悅乎況泮宮為諸侯之學為施政教育人材而設在泮獻馘於理又屬不合詩人藉此以美僖公寕保後人不擬其非乎然不第此蓋詩經為孔子所刪中寓刺美善惡善者可以起發人之善心惡者可以懲創人之逸志竊問此二詩之事是美乎是刺乎若云為刺則文王所行上帝所命皆可謂為惡乎若云為美則孔子編詩亦許割耳獻功之事可謂使人得性情之正乎或曰馘者先殺而後割耳蓋謂多戮醜類難以逐一持獻故止割耳然此殘忍之說何得假為帝謂文王有失上帝好生之恩更令今人援古為口實以掩其豺狼之行即此一事詩人證文王有之於前孔子許今人鋻之於後則文王何得稱為聖君孔子何得稱為萬世師表乎總之書被秦火歴百餘年之久至漢章帝始召羣臣考五經同異於白虎觀是知五經多出自漢儒其中不可為訓者實多況
page 19	好事者往往誣古人以不白之寃卽如此二詩斷之以理决非帝謂文王之辭而直認為帝謂文王者豈不妄誣上帝有累好生之德乎蓋此二事皆非仁義紅兵行之誠為賊寇官兵行之上于帝怒下拂民情奈何文墨之邦有救主真實之道而不信反以漢儒駁雜之說而信之噫行之而不著焉習矣而不察焉終身由之而不知其非者豈不誠可惜哉
page 19	省城西關惠愛醫館報
page 19	粵東省城西關惠愛醫館設立己有年矣向來不受謝金不需藥費每年計就醫之人數過二萬可想見醫館之設其有益於唐人者非淺鮮也舊歲自六月起至年底止因賊匪滋擾有兵勇交仗被傷在館居住以求調治者統計有五百餘人其中衛佐邦新會營兵勇四五十督標兵三十餘撫標熊勇十餘潮勇十餘英勇十餘平洪勇公義勇黃鼎壯勇安良勇東勇林勇張勇清海勇河榮勇廣協兵等八十餘人大歴民壯百餘大圃民壯百餘然此五百餘眾之外亦有每日到來敷藥而去者不知凡幾也蓋寓館內者每日數常近百最多者有一百三十五人內服役者四十人惟合信醫士時刻小心調攝或不遑暇食有因勤勞過瘁而致病焉卽門徒回景又及職司其事者亦不勝其困倦茲特樂記其事非為彰其仁愛以誇耀於人實欲勉讀者體民胞物與之懷以盡其道之當然而已至於眾等受傷輕重未暇詳叙不過畧
page 19	陳其大概餘待下月後續
page 19	上海新聞畧
page 19	上海所到之新聞紙有云去年臘月二十日黎明時有官兵數千攻城佛兵亦發大炮相助斯時賊匪難近城隅被官兵得據附城屋宇一聞其屋高與城齊官兵即登屋上放炮下擊城中二十四日紅頭開東門往攻官兵炮臺奮其銳氣亦不能取勝當交仗時城中有一民人乘間出城據云城內賊軍祇有一月之糧而民間則皆室如懸罄故貓犬虫類搜殺迨盡凄凉景況難以盡言云云
page 19	京報
page 19	十月廿三日上諭曾國藩塔齊布奏水陸迭獲大勝斃賊萬餘斷賊江面鐵鎖一摺蘄州半壁山賊營為官軍踏破後餘賊聚集湖汉十月初二日忽出數千
page 20	人搦戰塔齊在等帶兵擊退焚燬富池口賊營一座至軍山嘴札營初四日塔齊布遣人搭造浮橋忽賊千餘人前來阻遏江中賊匪登岸約二萬餘人占踞半璧山舊壘官軍突起沖陣連斃執旂賊目乘勝追殺上山殺賊千餘墜死者數千賊眾奔江覓船我軍下擊賊數十舟自行擠溺我軍焚燬殲戮殆盡血流平地江水為赤餘賊船歸北岸我軍盡焚南岸是日塔齊布亦隔港分擊斬獲甚多忽賊千餘自富池口上抄塔齊布回擊斃賊百餘初五日田家鎮賊三千餘人復渡江來犯欲搶浮橋塔齊布率兵奮勇沖擊賊始敗潰兩軍追至江邊殺賊四百餘名溺斃二百餘名逆匪復從上游登岸欲撲羅澤南營彭三元等奮力堵截該逆揚帆上至牛灌磯登岸各勇沿江追擊溺斃數十名焚燬賊船三隻蘄州城下賊隻經我軍屢次誘擊不出初八日彭玉麟等移營攻打賊開炮傷我官軍哨官蕭世祥中砲陣亡逆船數十自釣魚台下開竄我軍追勦燒燬二十餘隻奪獲二隻乘勝進札骨牌磯此次以少擊眾殺賊逾萬
page 20	十月廿四日上諭僧格林沁等奏誘賊出巢痛加剿戮一摺十月二十日僧格林沁飭令參領穆騰額等設計分兵誘賊出巢南面木城及連鎮之賊相繼而至我軍開砲痛剿賊匪紛紛倒地我軍乘勢轟擊殺斃逆匪無 奪獲刀矛多件
page 20	十一月初四日和春督兵進勦沿江大獲勝仗逆匪分股竄擾河州含山烏江一帶地方皆有防堵營寨該提督派令署臬司恩錫廬鳳道張光第督帶兵勇追勦于十七日夜會同協領托雲布合兵攻擊至次日夘刻行至烏江該匪棄卡逃走官兵乘勢追至江口生擒紅巾賊匪多名擊斃一百數十餘名內擊斃賊目一名逆勢不支官軍跟從急進火器齊發搶入賊營砍斃賊一百數十餘人奪獲軍械頗多連燒三座賊營逆匪奪舟渡江追兵擊殺及落水淹斃者不計其數燒燬賊船六隻炮擊沉水三隻餘俱竄逸南岸又不知蹂躪何方
page 20	永城毫州有稔匪蘇添幅等盤踞皖豫衅尋搆仇抗拒官兵賊匪分兵三股來撲有都司載世熙先將西面一股擊敗該匪東西兩股合而為一並力拒敵官軍有副將朱連太與張家駒先後並進搶炮轟擊攻散匪巢紛紛四散官軍分路窮搜數十里統計斃匪五百餘名生擒二百餘名奪獲千斤大炮六架鎗械馬
page 21	謀襲江華未抵縣城而王金周雲耀已潛師先到郡賊駭懼四散狂奔其竄永州及交界之地經王金等會率團勇連次計誘力攻殲斃二千餘人其繞道竄入零陵境屬者經護永州鎮總兵朱澣知府董文琛等分路痛剿餘匪回敗灌陽其竄入甯遠地方者猶敢糾合兩粵股匪四面攻城該縣劉如玉正在會營防禦護遊擊駱元泰等亦正督兵赴援而王金等驟從永明關外疾馳而至內外夾攻沿途追殺賊匪尸橫徧野擒斬搜殺者以數千計寕遠之圍頓解維時嘉禾藍山均有匪徒圍城知府王葆生由臨武馳援嘉禾江忠濟及知府徐嘉瑞由寕遠馳援藍山嘉禾解圍後王葆生帶勇齊抵藍山所有十月十四日至十六日各營悉銳合剿連斃捍賊數百名陣斬偽大元帥陳姓賊匪由廣東大路漸追至永桂兩屬廣西匪徒亦就掃除湖南交界次第肅清
page 21	歐羅巴新聞畧
page 21	英正月二十九日接到歐羅巴去年十二月初九日新聞紙畧云十一月俄軍在西巴士多卜魯到有救兵數萬于初五日昧爽率兵六萬出城潛襲英營攻其不備被戍守者窺破一面且戰且走驚動大軍英大元帥撥兵八千禦敵與之鏖戰于因結萬山俄兵雖眾大炮雖多亦無如英軍何也隨後佛大元帥遣兵六千助英兩軍互相踊躍爭先迎敵鼓其銳氣俄不能當戰至下午俄軍漸退竄回城中英佛兩軍兵弁死傷者約四千餘人而俄軍不下一萬五千之數夫英佛以一萬四千人能勝俄軍六萬可見兵不在多而在精也但二國越境遠征而俄軍負固守險地近人多英佛奏捷之期當費時日諒不能在旦夕間也現英國眾人同生義憤情愿投軍赴敵者日以千百計故兵船往黑海助戰者連綿不絕佛國亦然
page 21	澳地利國一向靡此適從有時聞人傳曰須助俄有時聞人傳曰須助英佛猶預未決邇來聞其立意已定曾遣使往俄京核其降服限以一月為期如屆期尚不如命則澳地利亦將興師侵其土地云夫歐羅巴諸國此時戰爭惟俄國無義在英佛皆無私意不過欲持危扶顛為救土耳其免被俄人吞噬耳伏望
page 21	上帝牖迪俄君之心使其克聽善言改其惡行息兵降服俾諸國共享昇平之福則幸甚
page 22	上此言諸國相戰血流成河尸橫遍野令讀者為之傷心兹有一段盡善之舉余特叙之以公諸唐人凡西國于干戈之會亦皆有仁義存乎其問故英國向有定制若軍士受傷者其一生皆以國庫給養遞今人情加厚恩意倍周蓋以軍士在外則妻或號寒子或啼飢更有戰死陣中則或寡其妻或孤其子故上自王后下至庶民無不樂捐贏餘廣立義會以給軍士孤兒寡婦之需故凡從軍者皆無內顧之憂靡不樂從王事現在本埠英人聞此義舉踊躍捐輸前月官民人等共已簽銀四五千圓寄回祖家足見我等遠處異邦雖離鄉數萬里猶不忘同人手足之情而各人之所以得心安異地者亦悉賴義兵之力也
