page 1	一千八百五十三年十一月朔旦第肆號
page 1	遐邇貫珍
page 1	香港中環英華書院印送
page 2	第四號目錄
page 2	極西開荒建治析國源流
page 2	阿歪希島紀畧
page 2	喻言一則
page 2	援辨上蒼主宰稱謂說
page 2	本港議創新例
page 2	近日雜報
page 3	極西開荒建治析國源流
page 3	夫梯山航海創議者想像誠奇而拓土開荒始作者經營匪易鴻荒啟於闢鑿鳥道坦如康莊考籍按圖論者尚焉在昔四百載泰西諸國未知極西之區尚有南北亞美理駕一絕大地叚惟彼土著之人生長終老其間而已斯時有一人名歌林白士產自真那亞城家本寒素其兄深諳地理以彼時所悉之疆土繪作輿圖為業因思周地球有三百六十度何以僅見其半為陸地而所餘悉屬平洋渺無涯際計彼半球定有陸地與此相埓意欲措船由大呂宋海濱直駛西邁不辭勞瘁探獲其境而止但籌資無力遂歷詣諸鄰國主求濟佽資費以申其志而所願雖切屢不能酬幸終得大呂宋君后助以三舟即於中土明之宏治四年啟行自是駛行兩閱月不息遂得抵現譯稱之西印度海羣島恰稱其願而回未
page 4	幾復往隨返迨三次竟探得亞美理駕大地大呂宋君嘉之封於所得地為總領無何為人挾釁參劾旋被拿問返國尚蒙寬宥猶命再往復偵得數新地惜其後終遭讒受屈而死也初歌林白士首探獲斯土回時聲名四溢因其時鄰境復出一人名亞美理歌威士卜治慕其蹤而效之亦駕小舟西行與歌林白士第三次行程同時抵其地斯地所以得名為亞美理駕然別名亦尚呼歌林比亞也北亞美理駕境內現稱之合郡國即俗呼花旗國彼時地廣人稀其初土民獷野既無耒?斧斤之具更乏耕織制作之工惟以漁獵為生此其地較耕稼人民所需之地自屬尤廣矣於明之萬歷丙戌年間有英人百餘自本國投至彼地為屯居計抵其地即名之為佛真尼亞其義譯為女貞郡蓋斯時英國女主在御故致此善頌嘉號也其百餘人墾荒闢萊備嘗艱苦卒不能耐僅得茍留殘命相持返國而已其次年復有一起結帮前往無何或餓凍至斃或為土人潛害無一返者更逾十六年即為萬歷之丙辰年復有英人繼至始得立其效焉且其中一人得娶彼土最有權勢部長之女致眾人更獲安居寕處自是而後徙赴滋生人數日見增盛其間庶務叢雜不及贅述約至乾隆甲申年間始起本枝剖判之釁終之枝葉離其根本自析以立其國焉夫此屬土自開拓以來原歸英國覆育而掌握之且為之派調舟師多方調護俾免外侮之虞惟英國主持制度斯時尚未及令彼此暢喻其一則有凡茲屬民惟專與英國相為貿遷此外鄰邦別土不得通有無相互巿也再則曰爾雖屬邦應自征其土課稅以充域內公費惟究隸我全國版圖應與我庶民一律納稅以資通國軍需經費也首條厲禁屬民甚以為苦然尚可勉强遵行至次條則置
page 5	若罔聞羣復譁然而興辨以為英國於此斷不能絲毫有所徵也未幾其地人犯別邦互巿之禁遂繩之以法而眾民譁然有英國運貨進口概不交易之議此事尚未結局而英國復賫到新定稅規一則蓋令此土屬民凡有收單匯票及一切字據俱要用印紙書寫通行其紙由官局鈴製需用者繳納稅費請領通用此條之設原因英國軍旅頻興支用浩繁且軍興亦為屬土捍衛綏靖起見況本國既已通行自應令屬民一體遵奉輸納及新例賫到博斯頓城遂益囂然騷動居民竟將詔諭即於通衢焚燬四路民庶亦各差遣使人詣鈕玉城會議此事究竟作何措辦之處其四處商賈羣議凡英國貨物皆杜其販運進口所有該處欠到英國債目永不清償亦不准債主在該處之理訟衙門控追惟英國公侯紳士兩院辯論紛紜各主一說有偏庇屬土以此稅為非者謂屬土之民並未一例與各路選舉之人同登紳士院致其土無人列鄉宧之班則此稅自不應議有力主前議以此稅為是者謂彼論殊非情理若果如所云則英國亦有多處不納此稅因國中間有多處方隅民人亦未及預於斯選者況英國濟以舟師保其疆圉既防外患復消內憂彼土羣黎無非樂享其休則理合令其與本國兆民一律均輸以資軍旅經費則此稅自所當亟議但兩院中主議稅之說為是者居多是以其議得行終因屬民多懷憤懟遂芟其例以順民志焉在識者觀之屬民之蓄憤原不在乎稅數之過重蓋按全屬之人而攤計之每人每歲纔納銀約八分而已但揆諸理有不然且彼時眾心已拂然於厲禁通商之條而苦其縛束無不以為英國不過因肥已起見乃苛索於所屬是以羣庶共抱不平也以公道論之議征此稅者亦未為非是但不應
page 6	於此時議征之耳況此屬民日寖强盛是其建創樹立之期已屆原宜善而撫之不合强而抑之致蹈於禍亂也俄而兩院復議英國至彼入口貨擇數欵倡征其稅於中茶葉一項屬土亦羣興而致辯迨英國既刪除所議各欵惟茶稅一宗例在必行以示理所應得屬土更以爭理為詞即英國設法輕減茶價今其土不致受昂貴之患而民人終不愜所願卒及於難而博斯頓城之波瀾亦由是而起有英船載茶進口俱為其土人鬨掠拋擲靡有孑遺英國兩院即懸禁停歇博斯頓一城接濟往來並撤其通郡創造地方則例之權以示懲罰於乾隆乙未年遂舉兵撻伐以懾服之彼時屬土民已滿三百萬矣自是而後本國師與屬土兵數次接仗至次年七月初四曰通屬土遂决議畔析根本之邦而自立為國焉時佛蘭西國甫為英師挫敗未久挾其恨故於屬土民樂為之助而大呂宋復與之連盟迨庚子歲荷蘭國亦結之而俄羅斯瑞典丹麻爾諸國雖未顯與之合而厲兵秣馬窺其意亦有將與聯結之勢究而英國以孤軍四面受敵提勁旅三十萬眾戈船三百艘每歲費餉計萬萬圓斯時本國人眾心志不能畫一多有不樂戰爭而兩院中欲息兵議和者其人日益增所以然之故因屬土域中其父兄族屬朋儕戚黨多在焉而凡此親屬之執兵隸軍籍中者亦指不勝屈鏖戰頻年血膏原野用是慘然中餒也幸至壬寅年兩院定議息兵訂之為與國焉是年冬與合郡國定盟兩相歡愜結為誼邦此後親睦之懷有加無已合郡國乃依西邦規矩遣使臣修聘詢英至時英君厚為欵待於使者初謁謂之曰近年以來英人內之竭力排拒爾之自主其國者實我為尤第今爾既得自主之亦恒不欲其有所退改也當彼屬土興戎時其首
page 7	出奮力而為眾倡率統領者名華盛頓羣推為帥其人克己自勵勤敏清廉合郡國人至今猶敬仰之無間言講欵後共擁戴為主閱數年竟退位而隱於家園以終通國人愈益欽服至是北亞墨理駕一地遂分兩大區其北為加拿打現仍屬英國所轄其南即為合郡國其國土壤沃腴山川秀麗物產豐饒現其戶口財流年復增盛其人數計二千三百六十萬兩國本同根源今遂為兄弟之邦即今極相輯睦貿易日宏往來載運用火輸甲板等船其數繁多所望永久相安以睦好為可敦知戰爭為無益而且遵教中之諭戒顧已身之安適吾儕俱應協力保其平寕以期於安居樂業也凡兵戎之舉勝敗皆有損傷一將功成萬骨枯其害豈可勝言將必寡人之妻孤人之子委脂膏於郊原躪樓室為邱隴是故喜兵好戰慘禍伏於無形而講信修和嘉福不期自至使四境享無窮之祉而禽獸亦遂有生之休吾輩總宜祝禱太平永遠仰則有上帝之嘉悅俯則有羣庶之懽欣修善行降之百祥逞殺伐降之百殃可不鑒歟
page 8	阿歪希島紀畧即檀香山
page 8	阿歪希島在太平洋海中東當亞墨理駕之西西則中華及日本呂宋諸島在焉其旁復有小島十一處曰貓島曰狗島曰華夫島曰摩羅雞島曰蘭奶島曰獼猴島曰家呼羅島並不知名無人烟之島四其地長一百六十四里廣二百一十九里共十二島方約五萬四千里可當廣東十三分之一以經緯線度之緯線自赤道北十八度五十分起二十二度二十分止經線自中華北京偏東八十三度十七分起八十八度三十九分止中流兀峙人多不知其間固儼然一大都會也諸島自開闢以來孤懸海外與別國相通者到今始七十五年所以其名不傳於中土文墨之士亦鮮有知之自乾隆四十三年英有船主名谷者泛舟觀海喜見此島因以當時閣部水師務大臣之名名之日珊維知島谷蓋欲藉以傳其名也若原其土名本稱阿歪希你拜挨邦乃今則皆知為阿歪希而已華民所謂檀香山即是土也雖有知其地者而投足者仍稀邇來自廣東往金山者日有其人予故樂為之指點此島適當夫路程之半唯偏南而較近金山若是則往金山者亦可按圖而知其所在矣島之西峰巒岦岌烟瘴溟濛雨澤稀踈草木不長島之東巖石奇聳海濤怒激雨露霑足林木蔚生海上無珊瑚結塊阻礙行舟陸路則四圍皆山絕少平坦山之高者至萬四千尺有奇雲蘿幽深恒令人覽之不厭中有火山之至大者沙磧四匝山泉流注勢如沸湯不能遠放於海而散於澤坎小河更有巨河迴抱於華夫都城之西十二里另有鹽海其形圖如火山之口闊約三里旁深尺餘中央乃深不可測潮汐退長鹽時凝結上能行人其田則各處山麓俱瘦多腴少泥土之中雜以烟煤沙石故五穀
page 9	不生然農能盡力則亦畧可種植番薯與麵頭菓解見下土人恃以為糧所產初有蕉子大薯椰子蓮藕柑蔗平菓等物今又有橙桃芒菓無花菓葡萄加非棉花胡椒烟葉荷蘭薯榖麥等項是由外國移栽初時禽獸蟲介未盛祇有犬豕鼠雞鵝鴨竹雞貓頭鷹食葉蟲蜘蛛今復運家畜養其中近年由亞墨理駕運至之牛孕育日繁人享其利今蟲介亦且有蚊蜢跳蚤螳螂蠍螏蜈蚣矣山深林密之中植物亦多殊異所出檀香前屢販至中國今以濫取者多根枝亦因而幾絕力木生高嶺中其大者刳之為舟可載數十人所產魚類亦眾有數種亦美麗可玩人鑿池以蓄之如中國之養金魚然由是觀之境界之寬曠山川之雄偉草木之芳妍物產之充裕洵足以安居處悅游觀而況其氣候清和景光休暢溫風颯爽不熱不寒內地則更覺恬娛亦惟在層巒叠嶂間為嫌稍寒而已醫家視為却病延年之所固其宜也前此島即有居人其種類蓋由亞細亞之東南馬孻人所遺傳其人音柔而語細最動人聽但無書藉無文字人不識禮溺於淫污男女混集跳舞相拜啞偶懼畏邪神花旗國耶穌教教師到化之首以作字為急今皆習之始知崇奉聖書國政初則每島俱有酋長亦名土王各土王總操生殺及給產業之權人有以身影遮掩土王或路遇土王而不知跪或故犯國法不拘何條輒以死刑擬之物產之失尤易或土王及官死或小有事故即不知物產又屬何人蓋又聽裁處於新王新官故也盜案之刑更慘於命案土王任意定刑然有時亦聽官司之議近則其弊漸改道光十九年有一土人將律更立土王各官俱依所議時雖無深識之法師多才之官長而舊俗已革除大半矣道光二十年有數官從學於烈查先生後又改定其
page 10	律二三年間漸次遷善近且政事多堪永久立法必先請命於土王殘虐害人之政已一一悉除至道光二十六年其法又復大變判訟漸行弔審施刑更例費盡心力備臻美善足垂不朽今則國政之權歸於一主輔之者有閣臣外務大臣餉庫大臣與學士等官又設二大院以會議國事有公侯院處世襲官有紳襟院官皆庶民公舉之人此則始於咸豐元年雖國政新創然必日盛一日蓋由其漸知敬拜
page 10	上帝信服救世主耶穌又得
page 10	聖神為之潛移默化故生於其間者向善之機竟駸駸其日上焉念自道光初年始有到宣真理者乃五年之久信者不過十餘人越數年而信者至有五百餘人再七八年信者至有二萬餘人立公會者二十餘處人約三萬一千有奇今各公會又增二萬餘人咸豐元年受洗入教者又一千四百餘人比於道光三十年信道者又增多五百餘矣於此見劣土變為善國頑梗化為良民固隱然知其故之有由然也
page 10	上云麵頭菓土人恃以為糧緣此菓生於太平洋諸島其樹高大嘗至五六丈葉長尺餘上闊下殺四邊灣曲如鋸牙色深綠而質則濃厚滑澤垂陰茂美人嘗望而愛之木皮葉菓皆有用木可為舟楫及棟梁之材皮刺之有脂流出可代瀝青剝而椎之可製造代布葉可飼畜菓則可供人食其用最大每年實凡兩三結圓如嬰兒之頭一樹嘗數百枚摘之投諸火既熟去皮即狀如麵頭味如蛋黃而甘更過之土人皆嗜食之竊思化外荒島雖無五穀而有此珍菓可知託生於地球上者無非上帝之赤子於窮山僻壤又施此奇法以養之然後含生負性得以長養於
page 11	無窮然則凡有血氣者亦安可不齊心贊頌以荅生成之大德哉
page 12	鼠妨貓害
page 12	鼠受害於貓久矣一日羣鼠聚議曰吾輩足智多能深謀遠慮日藏夜出亦可謂知機者矣無如終難免貓之害必須設一善法永得保全庶可安生矣於是紛紛獻策多所不便乃後一鼠獻曰必須用响鈴繫於貓頸彼若來吾等聞聲儘可奔避豈不善哉眾鼠拍手呌妙曰真善策也於是莫不忻然各以為得計其中有不言者眾問之曰汝不言寕謂此法不善乎曰善則善矣而不知持鈴以繫其頸者誰也請速定之由是眾鼠面面相覷竟無言可荅如世人多有自為得計者及其臨事終不能行吾多見矣
page 12	援辨上蒼主宰稱謂說
page 12	貫珍第一號刊行後適接一習漢語之宗邦友人來書有此篇內於泰西各國所崇奉之一真神但以上帝為稱呼廢用一切別稱想更有別美稱者為隹云云因思此篇之著將來除上帝一號外總有別稱特預為解明曾有泰西各國習漢文之儕如何辨諭此事之處俾讀此篇者曉然夫辨論此事者初不過抵中土各邦傳教之士此事獨於彼等大有關涉蓋其來意專為傳所崇奉之道而至彼道中所謂要義者一則確有一上蒼主宰一則主宰者之全體全量若何自應選擇一妥合之稱號奉之為最要至所辨論者每各持一說彼則曰上帝之號乃中土人從太古以來用以稱彼上蒼實超越乎舉世羣生庶類之上而獨成為儼然至高至極之尊且漢說中只此一號能令人聞呼而默存想其全知全能無所
page 13	不在之神凡操庶類性命之本攬舉世福祿之源綜世人行為之鑒者也此則曰上帝之號未為允宜因漢人間有以此號稱謂各偶像者亦有塑成其像而置諸廟宇者按本教之義主蒼穹者為神無形無聲且誡條專禁其雕塑偶像而為拜祀所以不宜以此號稱之也是以此輩選擇神字稱之其意以在昔上帝顯臨於世人之時用希伯來國語自稱為伊羅欣此三字譯與漢文中用神字同乃籠統之詞如可加之以真神假神邪神之類而上帝二字則實有所指名不能復冠以他字也是則神字較上帝二字更與原本詞義為恰合用是彼此兩宗往復辨駁恒如聚訟者累年舌戰憤鬨彼此亦各述為宏篇鉅製至今日迄無定評兩宗各執其意於自著篇帙內亦各標舉其字為稱呼之準在前明時天主教諸教師亦有辨此者有謂之曰天有謂之曰天主終不能决乃聞諸羅馬法王而取裁卒以天主為定則焉近者恒因此爭執致滋紛纭登講座者各持一說環而聽者不知誰之適從是可深歎惜者耳此論余固不敢秉筆而判之但揆之愚意其惟中土人士達章詞而明義理者始能著千秋之定論歟其或積以歲年俾教化漸浸於中土必有能者起而操著作之權編纂庶有可觀也至余是編握管暫用上帝二字亦因漢文習見每以此號為尊呼使閱者無觸目紛歧之患豈故有意與別說為分道之馳且篇內以此號見稱初亦無關輕重不過使眾人共識吾意所指係屬彼蒼昊之主宰至尊至極無與為匹者耳倘有高明彥達能以諦義定論布函示析以啟愚衷是又余所深期而企?者乎現將兩家各自譯出本教誡語第一條附列於左俾閱者覽之而益明其故云
page 13	甲譯十誡第一條曰我耶和華爾之上帝導爾出埃及脫
page 14	汝於賤役者余而外不可別有上帝
page 14	乙譯十誡第一條曰我爺華爾之神即導爾出埃及地離為奴之室者我之外爾毌別有神
page 14	本港議創新例
page 14	前於第一號篇內曾叙及佐理總憲者有創例一堂蓋專為本港地方創新條例而設照向有行過成規凡條例當甫經議定尚未頒行之初先刊入本港官報日抄內俾眾目共覩咸瞭然於例中情節如有參評佐論者均聽其便而進說焉此誠至善之法也因每有多例實與閭閻中富行庶業大宗要族恒有關涉而在創例者總未能細加體察庶類羣倫之中洞悉其習俗所安及羣情所鼓舞者何事眾志所負屈者何條以致其例雖創行而卒之莫能收其效且與初心相違也若預公諸同人使得遍閱則例中或有缺漏或於輿情間有未協者即可各持其說以聞於官或附入於官報日抄內庶至頒行之日於缺者補之否者改之非然者於甫定議之時輒即頒行安能悉臻妥協如此乎現於前月十五日官報
page 15	內曾照此法刊有一條於本港中土人所關甚鉅原係專為彼等裨益起見茲將其畧詳譯於左俾識者閱之即見有稍未允合之處各就所見為函以達本館使得披覽當於下號篇內刊白以表之
page 15	近日來港者冠冕之彥接踵日增凡有緣事而隸各司署審理其詞訟者亦復不少惟一切措辦處置皆以英國言詞意旨為指揮在中土人能了悟明徹者實未多覯雖有通譯人為之傳述轉達而各司署科條規矩逈然殊異故遇有要案中土人恒託英狀師代為辦理其狀師之費太奢在案關為數無幾之債項尚不為難因數在五十員下者可以歸刑訟司署即巡理廳稟請飭發差票即獲定讞惟數屬繁鉅者殊覺煩難需資費既多而延時日更久茲特創立此例乃於中土人有交涉事件其銀數無論多寡俱向地保會同?辦人理斷無庸費絲毫之資然亦非遇事概令人詣地保處辦理所有本港各司署仍聽人之赴理焉不過各隨其適任人擇善而從之耳且以此法而論其斷處顯臻公允蓋中土人必能自諳悉其本俗之風氣習尚以擬各司署人員審理豈不較勝一籌也例內畧載其一曰分本港地為若干圖每地保轄一圖如某圖眾人欲舉行此例者必統計圖內人數居其大半簽名聯稟總憲始准其舉行然亦只行於本圖內地方而已圖外不得踰越其二曰稟准後該圖民人即於圖內居住者選擇二十四人為?辦即於二十四人內推舉一人為地保?辦及地保俱逾一年則更換之其三曰地保之薪水每月若干由勷辦人公議其項所從出計圖內民人按戶分攤視所居之屋該租幾何核其數而遞抽之其四曰設有兩造涉訟即許其聲請地保會同勷辦人秉公剖斷兩造俱願聽其斷
page 16	處者應先赴刑訟司署稟報由該司署飭令地保邀集勷辦人公同議斷後仍由該司署責成兩造畫具遵依無違其五曰公同會集之際至少必得勷辦五人同座為率不滿此數地保不得遽行斷理凡此例之設惟屬一切詞訟控訴交涉事件聽地保等辦理至於命盜姦拐一切干犯例禁之案仍歸司署究辦概與地保等無涉
page 16	近日雜報
page 16	五月二十三日有三枝桅貨船名黎地伊弗倫由港開行載有中土二百四十一人六月十七曰駛抵台灣東北洋面猝遇風暴遂於該處之太平山島擱礁全船覆沒人貨俱空僅餘伙長一名中土人二十四名泅泊山島得免船經英水師提憲聞信派火輪船至彼拯載其人至廈門現已陸續回港矣
page 16	上海八月初七曰英國花旗國領事官出示諭令各商不得以現無海關官員為詞輒思脫漏稅項俱應將出入口貨物細開清單呈交領事官署並具結狀該稅若干存據俟至應行輸納之時照數呈納云云又上海有九月初十曰之信來港云是月末旬吳健彰已離花旗領事官署有謂其溯江北上者有謂其前赴蘇州者未知孰為的耗惟二十八日有官
page 17	兵攻上海縣城直至本月初旬無日不交仗均未見勝負而南京及以北各信息亦無確音
page 17	廈門有本月二十二之信來港云官兵屢次攻城日有接仗亦無甚勝負
page 17	本月二十二日有英國公局下旬火輪郵船到港載來烟土一千五百箱金銀大小洋錢及未鑄之金銀大小件塊計一百九十萬圓
page 17	現金山地方有花旗國一善土欲興建一院需銀一萬八千圓院內有禮拜堂宇書籍館塾及伎藝器物機捩房屋之屬一切咸備以待中土子弟願入院習誦西土經書或學習各奇巧伎藝者不需其資費悉聽入院安居學習聞刻下已捐備銀萬餘矣
page 17	東莞縣鐵崗地方有會黨二千餘人舉事地方被害極慘督撫憲現已派飭員弁分路往剿
page 17	現在大小各式洋錢已經南番二縣憲諭再行出示令交納錢糧輸報課餉俱一體出入通行
