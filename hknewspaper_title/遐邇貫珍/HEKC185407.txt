page 1	一千八百五十四年七月朔旦第七號
page 1	遐邇貫珍
page 1	香港英華書院印刷
page 2	地球分為四大洲一曰亞細亞內有中土五印度等國一曰歐羅巴內有英吉利佛蘭西俄羅斯等國一曰阿非利加內有麥西等國一曰亞美理加地分南北北地內有合郡等國
page 2	第七號目錄
page 2	瀛海筆記
page 2	喻言一則
page 2	近日雜報
page 4	瀛海筆記
page 4	大英之土三區雄峙西北海外越中土數萬里在昔山川疆域史籍未載即今國政民俗志缺如近年或有柁師舟子傭業附商舶曾一再至英土返而誇述異聞者然其言不雅馴碌碌無足紀癸丑六月友人從英來言客春偕居停主人回英居其都者七閱月目覩身覯凡英土民物之蕃庶建造之高宏與夫政治之明良制度之詳傭有可述者皆筆而記之非徒誇奇俶紀異聞也年來士大夫著述紀域外者當推海國圖誌及瀛環志畧二書為精博可信之本茲所記各條據所見而質書之探本溯源莫不歷歷如聚米如劃沙聊以補二編之未備不忍付之過眼烟雲故條次而錄存之非敢曰傳也將以俟世之具三長而操著作權者之博採耳
page 4	友人云壬子二月初旬由香港附西國海舶揚帆登程向西
page 5	南駛行二三日猶隱約見山海水深藍如靛十餘日則浩渺無邊汪洋空闊不見涯岸島嶼惟飛鳥黑白成羣翱翔覓食或飛魚鼓翅舞躍亦時墮舟中為人所捕遠見一舟倐忽駛近彼此升旗達意漸逼則以號筒通語其筒徑約尺餘能收聚聲音不散可以達遠中土無此製二十餘日抵葛刺巴南洋一都會也其地為荷蘭國轄屬建立埔頭英人亦倚之為東道旅館貿遷甚旺惟地當赤道之南驕陽如妁炎熱異常雖隆冬亦服單裌之衣其土人多巫來由種類髮長不薙以花布裹首腰以下圍以廣幅多於水濱泛舟鬻物若列巿肆舟多以獨木刳成土產如禽鳥魚蝦瓜果榖米之屬亦極充饒誠沃土澤國也離此復向西駛行無可紀述將近大浪山俗云過岌風勢猛烈巨浪如山颷聲濤聲紛沓如萬鼓喧鳴湧浪蔽舟器皿衣物無不沾濡播盪不停舟中之水幾及踝人不能寐其地在黃道之南仰視日輪常在北方天氣寒洌夜間不見北斗惟仰見南斗如十字之形水深黑如墨方其駛過時雲氣晦冥凜凜可畏然或云有時天氣晴明亦殊開朗約半月餘始出險聞行舟者懼其艱險過此則更相慶慰故其山譯名為好望角云轉駛北行未幾泊一島名三達利那島山童然不生草木頑石犖确色赭若經火煆峰巒削立人不能登島之北有一口若溪澗上可攀躋下可泊舟而懸崖峭壁四面環水屹然峙立雖百仞之城遜其險固口內紓迴曲路中藏烟火萬家屋宇如櫛比英國設官建埠於斯西東往來舟楫必椗泊其間汲取淡泉購備食物然土瘠少物產惟產梨極隹聞昔時冇佛蘭西國主那波崙與隣國搆兵兵敗為英國君監置於此土死即葬於山之巔今其塚猶存當我舟椗泊時見水際有三巨艘緪斷桅析棄擲沙涘詢之
page 6	土人云前有他國三舟載黑人往海外各邦鬻之為奴舟行經此為官查得情由實干英國厲禁故毀其舟謫其主者而將所載黑人遣送返故土實為盛德美政也計行程一百二十餘日始抵英境其地名畢里抺距英都倫敦非遙附都之大郡邑也設立官署建置軍營兵役整齊政令嚴肅巿肆喧闐屋宇稠密有引水小舟帶大舶進內港約二三日可達然各國帆檣如林岸上車馬絡繹有火輪車路達於都城遂入內河將抵倫敦鄉村堡邑棟宇數萬家風景清美時當夏月氣候如中土初冬都外建立稅館高?堂皇規模華煥凡商舶載貨抵其處查閱甚嚴搉稅之輕重未知若何然照例必取舶中貨物盡臚列於稅館秤量其輕重而估征之其法周詳計必無瞞漏之弊其嚴明公正如此英國利捷之製莫如車與舟火輪船近年多駛至中土人多覩其大畧形模而火輪車則中原未之或覯其車製畧如巨左右啟門以通出入中可安坐數十人下置四輪或六輪不等行時數車聯絡以鐵鈎連之前車置火箱火發機動輪轉如飛數車牽動馳行車亦分三等上者其中寬綽几席帷褥光潔華煥坐客安舒中者位置次之下者無篷帳遮蓋日曝雨飄僅可載粗重貨物或棲息僕役而已其馳行每時約二百里或三百餘里不等其轍道鑄鐵為渠起凸線安輪分寸合軌平坦堅整以利馳驅無高低凹凸?斜傾側之患遇山石則闢鑿通衢大道平直如砥車道之傍貫接鐵線千萬里不斷以電氣秘機傳達言語有所欲言電氣運線如雷電之迅頃刻千里如見面晤對呼應問答其法精微有難析述者兩車相遇猝不及避有撞裂傾覆之虞故凡往來起止預有定期其道路要地置驛吏郵役晝夜守立嚴謹值班須臾不懈倫敦都中有
page 7	大禮拜堂高四十丈陟其巔則都中宮殿樓臺園林景物歷歷在目堂之頂有圓球上着十字架球空其中可容三五人復有自鳴鐘式製甚巨高約丈有二尺鐘聲洪亮響徹十餘里堂之垣墻砌以白石堅緻精好出入闢三門以白石雕琢古賢前哲形像鐫刻工麗非為美觀蓋以銘功德而樹儀表堂中多韶年童子歌詠誦詩樂人奏琴以諧其聲和音雅節清韻悠揚聽者忘倦此外禮拜堂多至指不勝屈大約每大街通衢各建一所而推選一傅師為之主持其堂規摸不一然皆高厰華麗棟宇垣庭製作瓌奇每逢禮拜安息日其街內居民必羣至堂中祝禱如儀凡婚娶喜喪等事亦至堂中照規矩啟白屬其掌理統轄其國教通行崇奉嚴敬畫一如此都中屋宇稠密其高者多至五層望之干霄入雲其最下一層每入地數尺開漏天一竇以取光明通接氤氳清淑之氣亦頗爽朗明皎至每層四周多製欄杆亦有鑄鐵為之排列花卉盆景以娛觀眺街衢寬廣有啟六七丈者兩傍砌以平石街中或有樹巨木柱以便車轂往來無轔轔隆隆之喧每日清晨有水車灑掃沙塵纎垢不留雜污務盡地中亦設暗溝長渠以消污水至於汲道不事穿井自然利便法尤精良各街地中皆範鉛鐵為筩長短曲折遠近流通接引各家壁中皆有泉眼有塞以閉之需時則拔其塞噴流如注足用則仍閉之無穿鑿綆汲之勞亦無泛溢缺乏之慮至每夕燈火不專假膏燭亦以鐵筩貫於各家壁內收取煤烟之氣由筩而管吐達於室以火引之即燃徹宵光明達曙倍亮於燈燭都中闤闠巿肆充盈騰茂亦光鮮整齊各路商賈貿易往來摩肩接踵各肆中呢縀綾妃婪金銀銅錫玻璃磁木器皿類皆精巧絕倫以各色玻璃嵌窻列置各貨物於內歷歷如繪
page 8	指取價買莫不如意晚間燈火光明煇煌照耀約戌刻而閉戶休息巿廛之中必留餘區隙地以相間隔約百畝之地圍以迴欄外復環植樹木氣既踈通蔭亦清涼無逼窄叢雜之患憩息遊娛皆有其所畧以英之三土觀之大約係歐羅巴之沃壤然詢之國人其土地開闢可以事耕耘植榖糧者不過什之二三此外平原曠野滋生百草以供牧畜其牲口羣畜於春夏之際多不入圈舉而散置於郊原如中國北地熱河關外一帶春夏將牲口放青於牧塲者相同然無庸監守羈勒亦無攘奪竊取之事可見風俗之淳良也惟氣候少燠多寒歲中日月陰多於晴但風景清美盛夏無煩暑之酷遍地林木花卉舒放濃茂花葉亦耐久而不凋可稱樂土
page 8	以上各條友人據所見而錄之余據所錄而稍為修飾叙述焉其一切覩見未真訪詢未確者概闕而不登乃參酌付梓以為確然可信本尚有可紀者數十則限於邊幅未能盡述於此篇當於後篇接叙識者諒之
page 9	喻言一則
page 9	龜見鷹高飛萬仞甚以為奇一日懇於鷹曰汝翱翔雲漢亦當憐我高不滿寸身不離地肯教我飛乎鷹辭曰飛禽走獸各有所長非爾所能心龜懇至再三鷹乃銜其頸挾而飛之至半空曰我放爾可自試為之果能飛否遂放口龜乃自半空而墮身破骨碎可見物各有品格人各有材力凡事不量力而為之豈不自受其害俗云飛不高跌不重是也
page 9	近日雜報
page 9	聞黃埔地方有一嗎來人名奚李與一花旗人爭鬧相毆竟用尖刀將花旗人戮傷斃命旋經花旗領事官獲到兇身將解回本國審辦
page 9	土耳其國戶口籍有可核而悉者其亞細亞歐羅巴兩境並埃及屬土共計人數約三千五百三十五萬人其人各分教類以各教分計之歸回回教者二千零五十五萬人歸天主教者九十萬人歸希臘耶穌教者一千三百七十三萬人歸猶太教即挑筋教者一十七萬人內有二千人仍屬於耶穌教
page 9	上年歲底點核本港灣泊船隻數目共計是日停泊者有船艇一千八百六十八隻有人一萬三千一百一十九名
page 9	上海三月初間外國與中土交鬨之時有本地婦人為砲彈
page 10	悞傷斃命英人捐助銀二百元卹其家口子女
page 10	加爾格得地方四月十三日出投烟土必拿產每箱價銀七百九十六盧卑必拿李士產每箱價銀八百三十盧卑
page 10	四月廿一曰上海城中黨人劉姓貼一告示畧云上帝造物始造成天地日月星辰山海花菓草木鳥獸後來以泥土造成一人以氣噓之復俟其寐時抽其脅骨一條造成一女人是為肇造人類之始是上帝乃人之父何以世人祀菩薩拜佛自宜辨別真神無為僧道等所惑上帝六日造物第七日安息何以世人不於是日虔禱上帝在昔商周之時有一書內言造化萬物之事後為大水漂失迨至秦始皇焚書坑儒典籍淪滅無復存者後有西域僧人入中土播傳佛教勸化人心沿流日遠明洪武朝亦經禁絕惟未毁其廟宇根株未能拔除清朝佛教僧道皆極興旺而人人皆為佛教所惑無人教以真道之理上帝全智全能無所不知人敬事上帝不用焚楮燃香只宜一心虔誠朝夕拜禱自認惡悔罪第七日安息上帝非比世上所信之邪魔亦不用各物祀事世上各物皆上帝所造人總宜思念改過從善也又有一示畧云堯舜三代人不知有佛君明臣良民人享太平之福漢明帝時佛入中土以後遂滋流禍等語上海城中廟內偶像未經毁壞或觀此示將如南京景象無不毁拆者矣
page 10	廿五日上海火輪船駛行將近台灣見有海盜六舟追擄一中土大貨船勢將危殆火船駛近盜舟四散竄逃其貨船上人苦求火輪船主援助乃用長纜牽之駛行自寅至辰之久貨船人極感激其船乃潮州裝販米糧者
page 10	廿五日英火輪郵船名都勞在港開行未幾駛抵巴刺些羅士遇颶風將船上烟筒打折欲用帆返駛回港復觸礁石破
page 11	船甚危乃用小舢板載數人馳至海南欲取中土船來援而中土人不容外國人登岸不得已仍用該舢板鼓棹力馳返港報知即派撥火輪船二隻前往救援諸人及書信等件艙中有湖絲一百六十箱雖亦得回然已被沽濕矣
page 11	粵東省垣地方近聞亦不安靖有黨眾七千餘人在附近聚札以三百餘人向東較塲側近肆衅旋為官兵所擊後被壯丁逐之聞其黨人尚欲再向省垣取事云
page 11	福州地方年來外國船只前往貿易者甚多生意情形極有騰茂起色
page 11	廿九日上海官軍與城中人交仗是日寅刻官軍用火藥轟城城墻崩陷三丈餘城內屋宇亦有倒塌者有官軍二百名同外國在逃不肖水手數名入城行不數武城中人即行攻逐擊斃官軍四十人官軍入城之計遂阻現值周圍進攻亦未能得手而西北城邊城中人擊逐官軍現在軍營有一船係外國船隻先經吳道價買者開砲與城外臨河之黨人砲台對仗攻擊其船受砲中二十三彈船身已壞船內人有被彈傷數名有打斷兩足者有打去一腿者餘傷不知幾何而城中黨人亦死五人傷一人
page 11	孟買到有新聞紙云印度地方現計兵額共有二十八萬三千三百九十九名
page 11	英倫敦地方有官置書院一所內貯各處書卷典籍及各地古物奇器異產異種式樣凡有士人不論貧富皆聽其入院中誦讀書籍學習技藝其經費皆取給國家上二年間計其所貯之書已有四十七萬卷
page 11	五月初六至十三日本港騐屍官局檢騐屍身二具一中土人名李亞二在太平山地方為陳亞根毆斃現在兇身尚未
page 12	獲到又一人作客搭船在船上失足跌落艙中傷命
page 12	初七日加爾格得火船到港裝到烟土一千六百六十八箱新加坡到有四月廿三日新文紙云有中土船二十隻裝客一千七百四十五人在彼地開行揚帆此時該處地方已臻安靖月前彼地起衅鬧事皆由會黨人所致今共計該處中外人戶藉約有七萬人其地總理官憲立禁遏絕三合會黨人拜會之事有查出犯禁者嚴行究辦
page 12	十一日復有加爾格得火船到港載到烟土一千四百箱銀三十箱
page 12	十一日有中國師船在九洲洋面捕獲盜舟二隻駐澳門之西洋師船亦捕獲二隻尚有二盜舟正在追捕之際竄逃無蹤
page 12	近日香港附近洋面海盜竊發四處刧掠有兩枝桅花旗師船出海緝捕復有英師船一隻出海巡緝有人云月之十二日竹聯地方有會黨一起令居民輸納銀兩不用交納官府錢糧居民不依是晚明火肆行搶刧閭閻閉戶罷巿
page 12	近有花旗常行船一隻名佛來應各婁金山揚帆開行逾三十七日駛抵香港可謂迅速矣
page 12	佛蘭西國近有一新技有人用虛胞吸輕清之氣四圍裹身可以御風而行初試之日四刻之久能行一百零五里至次日四刻復行一百二十里人云若遇順風四刻之久可行一百三十里
page 12	英國上年入口茶按稅館冊總計其數共二十三千七百二十五萬三千三百十一磅每磅約十二兩
page 12	十六日英信船抵港裝到烟土一千二百七十三箱大小金銀錢合計八十三萬八千四百五十一圓
page 13	上一月有外國船由三佛蘭錫士歌即金山駛赴中土將入內洋有一搭客花旗人名巴近士心急欲速至澳門遂僱一三抓艇携行李放棹前往後不知去向旋查得該艇在九洲洋面正在棹行之時巴近土偃臥艙內被該艇水手陳亞川夫妻與數人將其殺斃棄屍刧取衣裝財物至五月二十日跟尋訪緝獲到兇身夫婦人等在駐港臬司署審訊不諱斷以弔决之罪其妻有孕且未確知是否其夫逼令帮兇議以減等永遠充軍其男犯已行刑弔决
page 13	本港因水師提憲出海巡閱率駕師船前往港中似覺巡防稍踈而海洋匪盜附近多有竊發不可不預為防備現經署總憲大人勸達居港各外國商人自為團練操演復掭派兵役巡緝均資護衞惟是經費繁多已示諭闔港商民凡舖屋租項每百圓抽收銀三圓此不過暫時設法如此措辦並非長久照收永為定例也俟師船回港希可停止現已添募外國丁壯兵役並於東西兩路建置炮台海面設艇查緝法極周妥雖有土匪數萬之眾無能為害本港定保無虞矣聞得月前曾有新加波會黨人滋擾之事凡事端將起之時有善法以布置彈壓斷不至釀成大事如有不肖匪徒假會黨為名借衅生禍中土舖業必遭殘害但能保護安靜中外商人綏康則中外兩享其利益可知禍亂之肇如水之汎濫始則易於隄防終則難為補救今本港商民資產生業均可長保安康可見捐數金為經費尤愈於遭衅全失其資本也
page 13	近譯新文紙云俄羅斯人已逾多惱河現下波羅的海面有英師船三十餘號在彼候冰融交仗其船至大者上下三層有一百三十一門砲位者內多暗輪火船尚有巨師船一百六十號在英都未經啟程其船共計有六千八百零七砲位
page 14	尚有多師船未經竣功又聞佛蘭西師船載有馬一千七百六十匹前赴該處但現下尚未抵波羅的海
page 14	黑海地方有一要名澳爹沙係聚糧米之區為該地要埠巨鎮為俄羅斯所據近已為英佛兩國軍兵攻而克之此則英國與俄羅斯交仗第一次捷音也凡兩邦交兵西土向例懸白旗遣使通言語者斷無開砲相擊因其時彼軍違背成例擊我白旗使艇故亦聲炮攻之現下統計英國師船在中土及印度洋面者屬國家所轄有船十六號內有火輪船五號屬印度公司所轄者有船約三十餘號而俄羅斯師船之在該處洋面者不過三四號其俄國有船欲駛行出口必經由黑海及波羅的兩處海口始能駛出今兩處皆有英佛兩國師船重兵堅守斷不令俄國師船更有駛出者現尚有多號師船由英佛兩國開行赴港者
page 14	廿二日本港營房有英兵一名用所携之鳥鎗自行轟擊斃命眾趨視之尚能言語亦不明言何故逾刻氣絕
page 14	是晚戌初太平山地方因連日霪雨山泥崩圮滾落巨塊將民房壓倒內有一外國水手被傷殞命側鄰書院亦幾遭傾塌
page 14	聞廿一二等日黨匪擾亂東莞攻陷縣城有武官二員被戕其縣官於前數日下鄉被匪等逞兇刺傷茲值變亂遂易服潛逸幾為所獲刻下亦未知何如石龍亦為伊等所據舖民閉戶罷巿伊黨出示令民間開巿復業廿三日省中大吏調撥大隊官兵到剿匪等以紅布圍腰出陣接仗張貼示諭揚言叛反朝廷河內灣泊官船巡艇盡為其拘獲省垣中聞之極為駭震
page 14	邸抄上諭許乃釗迭次奏報剿辦上海逆匪情形不過小有
page 15	斬獲總未能克復縣城殊屬玩延着將許乃釗即行摘去頂戴以示薄懲
page 15	上諭桂良奏前者滄州失守陣亡各員城守尉一員已經優?外尚有防禦四員驍騎校四員副驍騎八員與城守尉之妻同時陣亡又有披甲四百一十名養育兵十名閒散三百九十名滿洲婦女一千八百三十七名幼丁四百八十名或臨陣捐軀或殺身就義忠烈之氣可動鬼神婦孺何辜遭此荼毒之慘均着交部從優分別恩?以慰忠魂其現存兵丁照舊給與錢糧妥為安置凡交仗斬殺皆殘慘之事然對之際互相擊刺尚屬理之當然若非相攻酷戕婦女幼丁此真慘暴兇徒可憾之極誠如上諭所云婦孺何辜遭此荼毒也
page 15	上諭前據山東巡撫張亮基奏臨清州城外黑家庄地方剿殲賊匪二千餘名等語今又據勝保奏參語撫玩望逗留欺飾冒功向黑家庄無賊之處空放鎗炮縱火焚燒閒房捏報殺賊二千餘名覽此情形實深駭異本應將張亮基在軍前正法姑念其平日尚能辦理公事着革職發往軍台效力贖罪即派員押令程不准再留軍營
page 15	英國現有人建一公局製造大火輪船由英地前赴印度等處載貨往來其船製有兩式有明輪有暗輪船身以鐵片裹之其船任載二萬三千頓四刻之久能行五十四里船長六百九十九活寬八十三活深五十三活食水二十八活每活較中土尺短寸餘
page 15	近來外國船在中土開行有名委倫迴自揚帆後於上月初旬已得駛抵加刺巴之晏這地方矣
page 15	又有船名都巴士由港開行前赴三佛蘭錫士歌駛至巴拉
page 16	的士洋面觸礁船破勢甚危殆適有返載船一隻遇見援其人二百六十一名回港尚有八十餘人在破船棲止由港僱中國船前往救援全數生還其處相隔不遠尚有載中土人之外國船同遭難擱礁亦已有船前往援之矣其船名害之亞
page 16	英國現在工夫茶每磅十一個半邊士至十二邊士熙春茶每磅一司令零兩邊士至一司令零十邊士不等每邊士即兩先士
page 16	二十六日英師船出香港附近洋面巡緝捕獲盜舟二隻盜匪四十名即日送解九龍中土官審辦
page 16	英國土分為四區一曰英倫一曰威勒士一曰蘇格倫一曰阿爾倫今按英倫威士兩地人之進禮拜堂修拜禱之儀者以壬子年英三月注籍計之晨則有四百四十二萬八千三百三十八人午則有三百零一萬二百八十人晚則有二百九十萬零七百七十二人
page 16	英地皆設有書院值禮拜日童子進內誦讀聖書不誦他卷是日共計童子一百八十萬人為傅師者二十五萬人
page 16	英國君后示期於英四月廿六日即甲寅三月初九日勸導眾庶赴禮拜堂拜禱上帝祈免罪愆消除我國與俄羅斯搆兵殺伐之灾俾生靈共享太平之福
