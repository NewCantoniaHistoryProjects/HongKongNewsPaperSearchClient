page 1	一千八百五十五年捌月初一日第捌號
page 1	遐邇貫珍
page 1	香港英華書院印刷
page 2	英年月閏日歌訣
page 2	英年十二月其數同中原四六九十一卅日皆圓全餘月增一日此數亦易言惟逢第二月二十八日焉四歲二月閏廿九日回還
page 2	耶穌降生一千八百五十五年日記
page 2	正月初一日即甲寅十一月十三
page 2	二月初一日十二月十五
page 2	三月初一曰乙卯正月十三
page 2	四月初一日二月十五
page 2	五月初一日三月十六
page 2	六月初一日四月十七
page 2	七月初一日五月十八
page 2	八月初一日六月十九
page 2	九月初一日七月二十
page 2	十月初一日八月二十一
page 2	十一月初一日九月二十二
page 2	十二月初一日十月二十二
page 2	八月禮拜詳序
page 2	一英初五唐六月廿三
page 2	二英十二唐六月三十
page 2	三英十九唐七月初七
page 2	四英二十六唐七月十四
page 2	第八號目錄
page 2	耳官妙用論
page 2	手鼻口官論
page 2	熱氣之理總論
page 2	馬禮遜傳
page 2	泰西醫士樂施痘漿論
page 2	束木譬喻
page 2	近日雜報
page 2	禁止販賣兒女並在本港載客往
page 2	上海擾亂事
page 2	賭博為害本港自當嚴禁論
page 2	省垣新報
page 2	恩平縣客家作亂事
page 2	京報
page 2	舊金山新設條例增收唐客餉銀
page 2	舊金山禁止賭錢新例
page 2	歐羅巴新聞畧
page 4	耳官妙用論在合信氏所著全體身論錄出
page 4	耳者採聽之官中有機竅以接聲氣若無聲氣則無所聞猶目之無光則不見也然聲之為氣甚多有四方之言八音之樂鳥獸之音林泉之韻千變萬化莫能窮狀耳則聽而知之斯亦妙矣若力掩其耳聲氣不通即無所聞是耳所聽者氣能傳也傳聲之氣譬如擊鼓力重則聲大力輕則聲小近聽則聲大其至亦速遠聽則聲小其至亦遲如投石水中沖開一暈暈漸大漸遠而沒聲如暈而氣如水也但傳聲之氣與傳香臭冷熱之氣不同氣在空虛之處則易傳聲音乃依實處更易傳如兩人對坐相離數尺細語不聞一人以口向桌而言一人以耳向桌而聽即聞其語昔有聾人見彈琴不聞其聲適因吸烟偶置烟斗琴上牙含烟嘴忽佳音從口入耳不覺大喜此實處傳聲之證緣其人外耳竅壞而內竅未壞也水中傳聲亦易人試浸耳於水令人擊水而聽其響數倍故魚無外耳惟骨中有竅竅內有膜膜內有水膜上有腦氣筋近於腦際若外水微響應動耳中之水即能聞聽至螃蟹蝦類時入水中時出地上亦無外耳惟
page 5	有外竅與魚類同但其竅向外無骨有薄膜捫閉故水地皆聞鱗介之有脊骨者耳略相同但不及禽獸之機妙而禽獸又不及人之能別眾音也人耳部位分外中內三竅今將其大略言之耳外有耳輪以接聲氣傳入內竅其竅外有脆骨內連耳門堅骨合成一筒深約一寸闊約二分許向前微曲而入其中略窄內生茸毛膩蠟以防蟲入亦所以煖潤其中至耳膜為界其膜有兩層夾疊乃外竅之皮及中竅之衣相倚而成斜入向裏外凹內凸西國稱為耳鼓因其捫閉如鼓也中竅內常有氣又有四骨極小第一名椎骨形似打鐵之椎貼在中竅之間柄尾垂下近接耳膜第二名砧骨形如打鐵之砧與椎骨相接亦有砧尾下垂第三名小珠骨形如小珠第四名馬鐙骨甚如馬鐙小珠骨接連砧骨之尾馬鐙骨橫放其環接連小珠骨其踏掩于耳竅內之膜孔四骨皆遞相聯貫中竅內復有四孔第一連耳外竅至耳底膜為界第二連耳內竅此孔如蛋形內有薄膜即馬鐙骨所掩處第三孔微下連螺紋骨之外口有膜間之第四孔斜向於前有管透入食喉栱上之側在內鼻孔之後無膜遮隔可以通氣
page 5	攪氣試聲圖
page 5	瓶內一銅鈴觸機能自鳴攪出瓶中氣鈴動亦無聲
page 5	耳骨圖
page 5	螺紋骨
page 5	耳膜
page 5	耳骨部位圖
page 5	直割耳骨見各部位圖
page 6	耳內四小骨圖
page 6	骨內俱是腦氣筋
page 6	耳內竅骨圖
page 6	鱗蚧類耳骨圖
page 6	鳥耳骨圖
page 6	鳥耳向人但無外竅
page 6	兔聽聲圖
page 6	一耳聽前一耳聽後
page 6	人耳內四小骨相連圖
page 6	且走且聽
page 6	兔
page 6	貍聽聲圖
page 6	貍
page 7	故名之曰中竅氣管耳內竅為收聽之府其中歧路甚多兹分三處第一如三角形強名之曰三角房第二為半圈骨管其管三枚一豎二平第三即螺紋骨形如旋螺在三角房中共有七孔其一如鵝卵之形與中竅相通其二則透於螺紋骨餘五孔則達乎半圈三骨所以獨有五孔者因第一二半圈骨只有互通之同孔也然七孔皆各相通連俱有柔膜胎衣周遍於內膜中有水膜外咸有腦氣筋絲散鋪其上乃第七對腦筋之支所由出
page 7	大概人在地面聲入於耳外竅感動耳膜耳膜傳椎骨椎骨傳砧骨砧骨傳珠骨珠骨傳馬鐙骨馬凳骨傳內竅水膜感動腦氣筋絲腦氣筋接眾聲遞於腦而知之若外竅破膜或四骨有壞氣自傳而入則聽而不真人欲知其底膜存壞可閉密口鼻鼓氣於中竅如底膜穿裂則覺氣從耳孔而出否則覺耳中竅之膜緊逼矣間遇感冒風寒乍然聾?乃中竅氣管近喉處阻塞不通不久自愈大約中外兩竅受病聾猶可醫惟內竅受傷及腦氣筋壞而聾者無法可治故須分病在內外為要也或言內竅上三圈別聲高下螺紋骨辨聲遠近但無實證可攷
page 7	禽獸耳內
page 8	之機與人大同小異犬耳之輪皆向前因其守更出獵當聽面前之聲氣鹿兔之類本無自衞之能常畏險厄兩耳長大而向後故易接聲氣若安靜之時兩耳垂下稍有驚怖則豎耳而聽迅即逃避上帝賦畀之神能觀此可知矣
page 8	手鼻口官論在合信氏所著全體身論錄出
page 8	人身五官耳目之司為最要倘不幸而聾瞽則視聽廢矣然五官失一餘必倍勝故瞽者少目耳聽必聰聾者廢耳目視尤哲且其手倍善摸索運動但生而聾者必兼啞緣少小聐顡不能學習言詞也泰西諸國特設公院收教男女聾瞽之徒使之識道義業工藝俾有所靠以養其命且能明理以救其靈免生則失所而沒則淪亡之意云爾
page 8	或曰學者必需語言傳達始能誦習若聾瞽之無視聽者何從教之曰西國文字只用二十六字母聯串成文參差連貫反切取音簡明易曉仁智之士遂造成凸字書以訓瞽者又別作手法字義以誨啞聾手法字義者乃以手指攢弄遞變二十六字母之象以教初學更有手法撮要以便顯達詞語之旨另教以算法描畫作詩作文多有精者予嘗入聾啞院
page 9	舌內腦筋脉管圖黑色是脉管
page 9	蛇舌圖毒在牙
page 9	蜜舌採花圖
page 9	人舌圖
page 9	髮管圖
page 9	汗孔圖寫大六倍
page 9	皮內之形圖割開皮內以顯微鏡窺之見週身皆如此
page 10	親見其人以手代口互相問答傳意甚速無異常人談論凸字書者乃用厚紙壓印凸字以指摸讀曾見瞽者宣道手持一書隨摩隨講手口相濟彼有目者時亦問道於盲其他工藝則有鼓樂造鞋織籃之類間有精通算法者聲價特重書院時求為之師嗚呼啞聾盲目原為廢疾之餘指讀手談誠補化工之缺使無用翻成有用殘人不遜全人故智士之奇謀亦仁人之善術也
page 10	或問兩手何以具此靈覺曰凡人唇舌十指之內腦氣筋比他處尤密若割開用顯微鏡細騐見真皮之上有小尖粒甚多每粒之內有腦氣筋紐屈如絲層疊向外故唇舌十指動覺最靈或遇損傷倍覺痛楚猩猩猿猴之手亦然若無手之獸則用唇舌牛羊駝馬是也象不能用手舌故有一拔拔端又生一指靈覺異常曾有人捉一蝙蝠剌其目塞其耳然後縱之猶能晝夜迅飛穿窻繞戶不撞墻壁緣其兩翼腦筋甚密故靈動如此
page 10	人身真皮之外有薄皮周圍蓋護常生常脫若手足用力之處漸成胼胝其真皮之中另有微絲血管發汗管吸水管毛管油管極多其下始有肥脂網膜故手足指尖必生爪甲以輔之因末處肉
page 11	軟否則把持無力行動不便矣
page 11	鼻官之司所以審辨眾氣者也鼻準乃脆骨相合而成內外皆有兩孔內孔闊大透出吊中上以通氣中有間骨兩孔裡另有上下水泡骨垂掛其間各骨俱有軟皮第一對腦氣筋分佈其上凡鼻之能審氣者以此禽獸之鼻比人較長故其功用尤勝如獵人捕鹿必向逆風而往恐其遙聞走避犬尋其主遇人嗅之曾不悞認黠狐之被逃脫者雖旋曲繞走犬能嗅氣而跡獲之瑞士國與噫吠哩國交界之處有峻嶺曰仙賓連亘千里危逕崎嶇風霜頗苦道上行人每感寒瘴忽覺迷倦遂懨懨昏睡路隅俄而六出紛飛竟為雪葬或半途遇雪擁路不前進退維谷僵跌坑窟富而仁者乃于嶺頂建一蘭若多蓄巨獒以救之纏氈衫於犬身懸磚酒於犬項嗾使四出犬隨嗅隨行覺雪裡有人犬即爬挖出之蹲守其側伺人醒飲酒穿衣犬始返去人或凍死犬即奔報其主有一靈犬曾活二十二人好事者捐金鑄鐶以鉗其頸環鐫文字以紀其功致若彪虎夜出沿途攝嗅人畜之跡搜尋縷食其視巨犬何啻天淵
page 13	口為出納之官分別五味則在於舌舌乃數肉相合而成有腦氣筋密佈其內故舌面多作小粒然須六核生津以潤之否則不能知味矣計其功有三用焉分別五味一也傳送飲食二也助發言語三也三者之能惟藉腦筋之勢然猿猱不食毒果牛馬不食毒芻鳥雀非其可食者不食不獨人類為然也
page 13	以上所論骨肉五官頗為全備然須賴腦筋以動覺之尤須承全腦以主使之腦之所能主令者何蓋人性之靈存乎腦也人靈如君腦漿如殿頭顱為鞏固之城五官為出入之戶視聽言動如巡守之師嗜欲讒姦為侵伐之宼雖發於內者形諸外而誘乎外者敗其中是故一視一言則又其尤要者貪饕存于一瞥眼界為銀海波濤興喪在乎一言舌端乃北門鎖鑰喻言曰昔者西方有一霸主蠶食鄰國戰殺頻仍嘗攻印度師次極樂園園主獻一寶匣王命啟視乃一枯骨怒甚擲之園主拾骨進曰此物雖賤實奇寶也王如不信請以黃金較兌試之王從其言命取天平較兌其骨骨果偏重壘以多金骨重不改王驚異問故園主對曰此乃貪人之眼窩骨也骨形雖小貪欲無厭故金銀愈多其骨
page 14	愈重遂取土一撮糝於骨上骨頓輕減王大悟即罷兵歸凡人堆金積玉貧得無厭歸土之日亦作如是觀耳若舌兵之讒邪惑眾毀詛傷人鋒利如鎗勢烈如火中土有圭玷之詩西國有馬銜之訓勸善懲惡萬國同情溯本尋源四海一脈願諸君子當凜瓶城之守毋污腦殿之君而為造物主所不容也其慎旃哉
page 14	熱氣之理總論小引
page 14	且夫熱之為熱其物最要其理甚廣其力至大至妙常流通於眾物之間或能變物之形勢或能定物之形勢其用不一而已故物類化生制器運動風雲之行火輪之機皆資所有之熱氣而成大凡有形之物皆有熱氣之多少存乎其中是熱即稱為萬物之生氣也可蓋有熱則晝夜可分四時可定水土可別冰可變為水水可變為氣若無熱則無風雨之施雲霧之行河泉之流即天空之氣亦永寂而不動地面之水必凝滯而不流人與鳥獸草木亦必立斃熱之為用豈不大且重哉況自赤道至南北兩極因熱氣之多寡不同故草木鳥獸之類亦異即人之形色亦各相殊無非為熱氣之力所變水土之氣所感而各分其類耳
page 14	原夫熱氣之理涵有二意有物之所以為熱者有情之覺物為熱者譬如有熱如火是我身外之熱然我體近火時則我體之情遂覺為熱是情之熱也但以人情而測熱之多少則不能定蓋人有靜躁之時物有一定之熱若同此一物而以數人試之則冷者必以物為熱熱者必以物為冷且以一時候論之三人中一曰天寒一曰天熱一曰不寒不熱可知欲定熱之多少必觀其化物之勢力何如乃可知熱之分量大小耳熱化物之勢大則熱之分多化物之勢小則熱之分少既知量有大小即可知其變遷之無常蓋熱氣之性本欲流通於萬物中不欲滯凝於一處惟欲流通則熱之所發必向少熱之處而均布之理所必然譬如兩物相近一為熱之分多一為熱之分少則兩物多少之熱必漸漸薰陶化而為一即冷者必取熱者之熱而均有之然已有此均分之理而未見熱有均於萬物者其故有三一則熱之原或由日而來或由焚物而來或由地
page 15	內而來者皆均分於萬物也二則熱之貫物有遲速不同非熱不同因物有傳熱速者有傳熱遲者如金木兩類是也三則不獨物之傳熱不同即物之接熱亦異誠以物有接熱易涵熱難之別也
page 15	或問論熱而不論冷何也曰物本無冷不過以此物之熱視彼物之熱為較少耳蓋熱之在物有多少若彼此相形則熱者視尤熱者則為冷而冷者視尤冷者則為熱豈別有物理與熱相反者存乎其中哉若以此物近彼物時則熱少者急接熱多者之熱入乎其身是此以彼為冷之故也然彼物本來是熱但少於此物之熱而已我熱多而物熱少近則必引去我身之熱我熱少而物熱多近則必傳熱於我是知物之冷者雖為冰雪亦有熱氣存乎其中若以堅凍之汞擠之在冰中必即時消釋此無他因接冰之熱以補已之冷俟同一熱故也
page 15	若人欲深知熱氣為何物此為上帝造化之奧旨非人之識見可得而知今將人所得見而易知者記載後篇可以公諸窮理君子其類分作四層一言其迹象顯於眾物二言其流通之理三言各物之熱有多少之分四言加減物之熱氣
page 15	論熱氣迹象之理
page 15	且天地間萬物之化生消長皆資熱氣貫乎其中是知熱之為用大矣哉今先舉其熱之能變物而顯迹象者言之一曰能長物二曰能銷鎔物三曰能熏物四曰能燒物五曰能煉化物六曰能使物發雷氣此六端生長之理所包甚廣也何謂能長物由小而擴之漸積而成大曰長即銷鎔與熏之類亦各有生長之理何也如有金木土之定質類銷鎔者可變定質為水類之重流質也熏者能變水類之重流質為風氣之輕流質也皆因熱氣開擴物質故其質比前亦必更大矣燒者能使物質可變為紅色煉化者如鐵漸成為銹米漸釀為酒食物漸變其臭味之類皆為熱氣所致至於能使物發雷氣之理其說甚繁其理最奧請觀發雷氣之書自可了然於心目矣
page 15	大凡熱入物之身必流通於其質而寬廣其本質長大其形狀熱之感物罕有不見如是者兹畫三器如左以驗其實庶可類推天下之物亦莫不皆然豈淺鮮之理哉
page 16	一法取玻璃管一件如甲位之形其首圓而中空其尾尖而有孔不拘用何色凍水取其易以分別但滿其管至空毬處而止即將其管之尾孔處倒插入別樽水內然後將熱手或熱水帕覆其毬頭則手與帕之熱必先入玻璃次入管頭內之天氣其天氣因熱氣逼迫必漸生大而生大之力能使管內之水由孔而下於別樽
page 16	一法取玻璃管如前以異色凍水滿其裏面之空毬及管之二三分至乙字而止然後置毬頭於熱水中則管內之水因熱氣逼迫必生大於管頭漸而升於管頸更生而高於管中
page 16	一法取二三寸圓鐵條如丁位之形於鐵冷之時可使符合丙位之鐵皮兩隅亦能使此圓鐵條可倒入板中圓孔處若將此鐵條燒熱則必生長斷不能復入于兩隅之中其鐵條亦必加大不能使之復入其孔
page 16	如上所論之物若所加之熱氣能留則其形必常大而不縮但去其熱時必復如原形之數即如浸鐵條於凍水必復其原形可符合空際且可入其孔或浸玻璃於凍水則管內之水必升於甲而降於乙如置此器於發凍藥水中則遂去其平常所有之熱氣而形必更小以鐵而論則所變甚微而難見惟水則變多而易明可睹其升降於管內是熱多能長物熱少能縮物之據
page 16	發凍藥水之法名為硫磺酸水若沖以凍水能使凍水發熱手不可近是為發熱待其復冷如常再加以玄明粉則為發凍更有一法加鹽與雪調和視前法為尤凍夫物質之蓄力有多少蓄力多則為健質蓄力少則為重流質蓄力尤少則為輕浮質至熱氣之力則與物之蓄力相反故熱多則物身發大熱小則物身縮小此即鐵之健質類與水之重流質類可見若考輕浮質如風氣類又有不同之理蓋風氣類雖因加熱而能長而減熱則能縮者因其質為天氣外力所壓是以能縮也如無天氣外力壓之則不能去其熱而縮其形何也
page 17	有戊字形之器可驗而知用一小玻璃管透入玻璃樽口而密封之不可令風氣出入而樽內半水半氣小管兩頭通孔將一頭透入樽內之水加熱於樽傍則內氣必生長而其力能使水升於管內水既升則閉管上孔以觀之雖置樽在凍水中而管內之水永不下至樽底何也內氣既長而外氣無由壓而縮之故也夫輕質復為重質則有凝滯之力至定質則其力尤多惟輕質之滯力寂然不覺而反有自長之力假如有小輕質在輕清之空虛處則氣必自生長無窮但在地面則不然因天氣高而又重是在上之氣壓之而在下之氣不能長也從可知凡小輕質被熱氣生長之時若能防阻外氣不壓內氣雖至輕質復冷時未必自縮蓋彼無蓄力以自固而反有自長之力待有外氣壓之則必復縮如前如上所閉之管孔一開則外氣一入必使水下樽底而水即壓其內氣氣遂復縮夫加多樽熱之時即加多自長之力以勝外氣之力惟熱去則所加之力亦去而內氣必服外力所壓而歸本原
page 17	馬禮遜傳
page 17	馬禮遜者英北境諾東北蘭人也名羅伯得馬禮遜其姓少時頗讀書後學為鞋胚匠年十五信耶穌而入教當中國嘉慶四年已未入書院欲讀書任教師既入院禀於其父志往四方傳教越二年行計遂定作書告倫敦傳教會會中本擬遣人至中國傳教使學中國言語以繙聖經然道遠行教甚難其弟勸勿往弗聽適遇中國人教以言語英倫書庫中有新約書以漢文繙之至希伯來書而止作之者未知何人伊勤力往鈔兼乞華人助鈔之又有人借以臘頂中國字典十二年丁卯攜鈔成二書登舟駛行先往花旗國以未得直進中國之船也行七十八日抵新約克其地合眾國都會也有商人問之曰中國之億兆先生思化之乎對曰余不能然上帝能之是年秋至廣東舟行一百十三日明年戊辰抵澳門至後年餘已能通中國語言文字為英繙譯官維時傳教頗不易故管理他事仍畱心化導歲辛未開雕使徒行傳在中國繙刻聖經此為濫觴歲乙亥又刻路加福音書作神道一書言上帝救世之道又作一
page 18	書用英文講明中國語言文字寄印度刻之時嘉慶二十年也歲癸酉英教士米憐維琳離本國至澳門為葡萄牙公司所逐乃之廣東君與同居者四月米憐君至南洋分布勸世書籍並擇傳教地明年回廣東又明年往麻刺甲埠先是嘉慶十九年新約全書刻成廣東有司索刻者姓名坊中人懼劈袖珍版而燒之明年英國國使至北京商國事馬公與之同往英官欲用本國禮不肯跪見即起程回廣東中國主寓書于英王君為之繙譯當是時華英字典第一冊刻成字部及義釋多依康熙字典二三冊俱目見華文查英譯其四冊耳聞華音查英譯以英字母作次第五冊中國四體書俱備六冊以英文繙華語為用皆君所著也共六大冊每冊方一尺厚二寸餘歷十有三年始成嘉慶二十三年公捐四千金建英華書院於麻刺甲聚中外年少子弟讀書其中案魏源海國圖志云麻六甲有英華書院英吉利所建即此地也又云外夷學習漢文翻刻書籍之所夫既學書刻籍彬彬爾雅即安得謂之夷耶麻刺甲書院版刻一書講明中國文法俗語先俗後文名曰中國言語學康熙間法蘭西教士伯利馬耳所作又一部乃中國四書譯以英文英士高鯉所譯此書院後移至香港矣道光二年米憐維琳死三年馬禮遜至麻刺甲舊約全書繙刻竣事米憐屬草者十之三四餘大半馬禮遜成之也回廣東是年冬回英舟中攜中國書一萬卷存貯倫敦書院庫君見英王呈所繙聖經一冊王大加稱賞六年復開船至中國以廣東土語合英國之言作一書凡十一年中進教受洗禮者僅十人十四年病三日卒英之牧師至中國者以君為第一人于中國文字言語其用力也勤其用心也專欲大行耶穌之道於中國觀其日記雖庶務旁午而躬自修省敬事耶穌化誘大眾其所著書為後傳教者入中國導其先路君之力也以上馬禮遜傳在上海英國艾氏教師今年所著中西通書內錄出夫馬禮遜行畧理宜于遐邇貫珍傳之蓋此書之所設者原有記載馬君之意也傳內所載麻六甲英華書院創自馬公及其棄世數年所有寓于粵省遠人觸其流風餘韻莫不興發善心商議別立馬禮遜之教會捐金數萬以為膏火教育唐人後生小子動以百計即香港省城上海等處書館每年有資助
page 19	歷今不衰二年前理馬教會之主人因議每月刻貫珍數千以天下事理傳喻唐人誠可謂善述馬君之事善繼馬君之志者也此遐邇貫珍一書之所由來也兹錄馬君之行畧于此其誰曰不宜讀是書者撫今追昔其當不忘馬君之善行歟
page 19	泰西醫士樂施痘漿論
page 19	上號所載泰西種痘妙法誠為利益無窮按大英國例凡生兒女三四月之內者必抱至醫生院施種牛痘種後八日復抱回醫院看騐所出何如抑或再行施種如有違此例者罰銀五員大英之例如此歐羅巴諸國其例亦大概相同故歷年以來活兒無算獨借華夏此例不行至生易視惟是骨肉之愛孰是無情特以玩忽一時遂至噬臍莫及良可慨也今西國醫士同懷善心屢示余書求余筆其意于貫珍以達之香港省城廈門福州上海寕波六港其意欲六港內所有華夏醫家如有欲習種牛痘者可照書內所載部位淺深之法便無錯悞至所需之痘漿可到六港內醫生館討取自當樂為相送斷無吝嗇云
page 20	云似此善路一開則所需痘漿隨種隨收愈傳愈廣雖遐陬僻壤亦無不沾其澤矣
page 20	束木譬喻
page 20	昔有為父者臥病在床將絕眾子環聽吩咐其父曰吾有一物汝等試之遂擲木條一束令其子折之試能斷否眾子如命折之不能斷父誨之曰汝且逐條抽出次第分折試能斷否於是莫不隨手而斷父曰我死之後汝等不宜分離合則不受人欺分則易於折斷此木足以為鑑矣俗語云唇齒相依則萬無一失若分之唇亡則齒寒無有不失也慎之如以一國而論各據一方者鮮有不敗反不如合力相連之為美也
page 20	近日雜報禁止販賣女兒並在本港載客往上海擾亂事
page 20	按英七月初六日香港政令報所載邇來閩浙總督出一告示言寕波近有匪徒購買良民女兒用船運至外邦販賣殊屬喪良已甚獨不思皇皇國憲律有明條嗣後如有再犯者定必嚴辦無赦並知會外國官憲共推民胞物與之懷嚴止忍心害理之事所以公使包令大人曉諭五港如有購買唐人女兒者是犯役人為僕之條若有英人違法者五港口領事官必嚴拿究辦云
page 20	上海官憲詳文本港制軍言本港船隻近日多運唐人徑到上海而所運之客悉無事之人不過為逃命而來希圖逞狡耳本港制軍故傳勸各船船主嗣後如有載唐客往上海等處務須小心謹慎審察其人良歹何如然後可搭不可如前渾載也
page 20	賭博為害本港自當嚴禁論
page 20	下所條陳賭博三弊並本港不可開設明塲一摺乃唐友所撰前月他曾到余書房談及此事言已聞本港大憲業允匪類所求求余設法阻止以挽狂
page 21	瀾余初聞而不信以為市井訛傳迨後果聞有此消息心窃異之然終料大憲智珠在扼一任匪人施其誘惑之謀而仍有毅然不惑之見斷不作此傷風敗俗之事也兹印唐友所撰之論于後俾港內諸君子讀之知賭之為害甚大而匪人讀之勿生覬覦之心則吾友之心慰而余心亦慰矣
page 21	夫賭乃盜之源四民好賭則必壞品僥倖之心生廉耻之道喪羸錢則花消嫖飲輸錢則鼠窃狗偷前者大憲深明此害曾經嚴禁在案故港內工商年中所贃錢銀皆得蓄積漸致殷富由無賭館之耗也近有私集打牌者不過逢場作興耳非相識者不能入座尚亦安靜得失無多不至如明塲之肆無忌憚招集匪類而壞風俗也大英立法嚴訊既禁之于前必不行之于後國富財雄亦豈屑收此陋規乎今聞有人指打牌館為私賭不如開例徵收正餉者以利進言欲求動聽是貪小而失大也請詳言其弊計其每年納正餉銀二萬四千員而承辦之人要贃一倍出本之人又要贃一倍館租食用工費及一切虛耗?????是一年所需費十餘萬皆本港?商日夜??之??設賭館而誘取之耳而正餉所得無多徒填棍徒之壑是奪工商買賣之本而養千百無益之人大為生意之害恐地方自此難旺矣試觀內地賭風盛者其游民必多盜賊由此而起伏惟大憲明鑒利害永遠嚴禁地方幸甚謹條陳其弊于後伏祈察奪
page 21	一香港商人行內必須唐人買辦以及收支銀兩若賭局一開其人悞入賭塲輸去銀兩將有或私逃匿或尋自盡而商人亦受累矣此不可開賭之弊一也
page 21	一香港公司多費銀兩開設書院以育人材此甚有益于民間子弟若賭局一開定必有後生子弟立志未定而被賭局所誘者是設書院有益于人而開賭局則又損于人功過豈能相補此不可開賭之弊二也
page 21	一近今各處盜匪由內地逃出潛跡于香港者不少若開賭局塲中鬧事必多或爭或搶難保無人命之案矣即使現時不鬧事而將來之禍根亦無底止是不可開賭之弊三也
page 21	省城新報
page 21	本月之內並無新事可錄惟有貿易再興之兆可紀耳省垣人民前因受苦驚
page 22	惶今則安居若素且目下穀米甚蕃舖戶屯積不少真可謂有備無患者矣從前各行生理冷淡異常獨有鐵器一行愈加慶旺彼此相形各行亦間有怨言矣目今各行具興貨物充斥商賈雲集轂擊肩摩即河內艇船比之從前愈加稠密鄉村餉渡往返省垣者亦梳織不絕所載茶葉若往日焉且河內又多一等新創者即火船日日往返省垣是也客歲省民避亂恐渡船之不固故共搭火船以圖便捷穩固一時火船興旺遂開至八九隻或往省城香港澳門等處其火船亦有唐人與別國合伴者此後貨物往來又多此火船運載也
page 22	月內天氣炎蒸省中民人染病身亡者不少因素受饑寒身體虛損故也最可傷者天字頭馬每日殺人約有二三百血流成衢惡臭難聞附近舖戶日夕焚香以掩其臭氣尸骸叢叠皆委之于萬人坑中此等光景省城日日有之誰能無戰慄咨嗟乎或曰此等匪徒死于非命乃其自取若不如此嚴辦將來無以為戒去草拔根正人心之大快也此說固屬有理但殺機若此殊失上帝好生之心二人君子當亦為之太息也?大清國?罪??????????舉行者惟新例一條此外更無別擬嗟嗟火烈民畏其果出于不得不然耶
page 22	城內雖已平靖而大憲仍不徹警以防意外之虞街坊柵閘依然嚴守從前所有邪書煽惑人心者一概禁絕本地梨園不防起班至各處生員又要互相聯保因起亂之後舉人生員亦有與賊同事者也生員或文或武以五人聯保其中一人犯法為四人是問所以防微者蜜也
page 22	佛山民居舖戶日日修復內地路途安靖搶奪無聞茶葉陸續而來外國生意又旺但茶葉已舊價值不及往年之高又聞安南公使因賊阻止留滯廣西者一年至今方已到省新任海關恆亦為有戒心覊留路上者數月至今亦已赴任矣
page 22	恩平縣客家作亂事
page 22	現有朋友在開平縣回省探得恩平縣有客家造反殺去本地人民男女大小十餘萬之多燒去村庄七八十處客家者乃原籍嘉應州人緣因舊年與本地人同為紅頭賊因分贓不均故客家轉為白兵假官兵殺本地用蠶虫食桑之計將本地村庄盡行殺絕以掠銀錢田地之利而官兵不與焉現在通連開平
page 23	縣高明縣鶴山縣新興縣高要縣四會縣共七縣客家相連同殺本地人陸路不能通行而本地七縣之紳衾俱到省城督撫憲告狀亦已批準候發官兵勦辦上所論客家作亂之事六月十三有人將原文攜至印字局求印於遐邇貫珍者此事諒非盡虛也
page 23	京報
page 23	三月二十二日江西巡撫臣陳啟邁跪奏為賊竄饒郡派委文武各員添撥水陸兵勇分籌防剿恭摺由馹奏祈聖鑒事據已革川北鎮總兵趙如勝署饒州府知府曹爕坤署饒州營參將文忠等禀稱正月二十日賊匪約五六千人由安徽建德縣竄至饒郡花橋地方趙如勝等以該郡無城可守隨帶兵勇往路口地方迎剿以免賊眾深入防範難周該逆一聞官兵將至旋即退去趙如勝等恐係該逆誘敵亦即收隊札營嚴密防守二十一日該逆分為三股一撲路口一由雙港一由磨刀石蜂擁而來趙如勝等即派兵勇分投接戰齊施鎗砲奮力直前擊斃賊目三人匪黨多人正在鏖戰之際詎逆船自都昌駛入饒河竄由郡城抄襲我軍後路以致腹背受敵兵勇傷亡頗多章武軍等勇俱被沖散趙如勝等退駐野竹溝地方
page 23	三月二十八日廬州賊匪被官兵合圍該逆外援麕至均經擊敗三月初九日伏有安慶援賊二千餘人在城南丙子舖築壘和春福濟派令鄭魁士嵩瑞帶兵攻剿殲斃無算立將賊壘二座平毀追殺十餘里約斃賊匪六七百人生擒七名奪取砲械三百餘件是日夜間又有金陵逆匪二三千人至南路烟墩集數甲札營官兵馳赴三路夾擊將賊營三座先從焚燬復追殺十餘里斃匪四百餘名生擒四名奪獲鎗炮刀矛一百八十餘件十四日早伏有逆匪千餘人在西路二十里舖築營即經常清等馳往斃賊數十名該逆棄械奔逃十五日夜仍有大股賊匪在該處築營和春等飭令吉順江忠濬程智泉等兵勇前往轟擊青州駐防營兵搶至賊墻佐領瑞麟等帶兵擁進當即奪獲賊營一座正砍殺間賊營火藥轟發我兵搶進將營內逆匪殲斃淨盡復將賊營二座同時
page 24	平毀擊敗之賊經官兵追殺是日廬州大西水西等門出賊數百直撲官軍營盤亦經我軍分股擊退
page 24	三月廿九上諭吳振棫等奏逆首就擒官凱撤貴州逆匪楊鳳被剿後由羅斛竄入蘆山經閃雲督兵堵截該匪復竄大塘復撲麻哈州城經鹿丕宗何廷內外夾擊斃賊多名該匪竄入餘慶縣之龍溪經韓超奮力截剿賊突圍至葛莊司河邊楊鳳渡河為兵練殲斃餘黨解散
page 24	四月初三日上諭何桂清奏克復婺源縣城徽境平靜一摺逆匪自休寕敗潰後由夥縣一帶糾黨竄陷婺源經石景芬等跟踪合剿克復縣城全股掃蕩
page 24	貴州賊匪敗竄定番州突入大塘城內經孔繼志擊散
page 24	四月初八日上諭勞崇光奏游匪戕官踞城旋經擊退一摺恭城縣匪徒竄撲富川知縣濟昌罵賊不屈被匪戕害經各路兵勇會勦潛行潰出
page 24	四月初十日上諭駱秉章奏湖南南路官軍剿辦廣東廣西賊匪迭獲勝仗收復城池並辦理本省土匪擒獲逆渠廣東連州之賊竊踞城池抵死抗拒經王葆生率勇由銅灌口迎擊焚殺無算即將連州收復樂昌之賊竄擾仁懷分陷桂陽經龎天保由蟠溪分投進剿旋將桂陽克復仁化之賊亦經趙啟玉擊退廣西之賊攻陷富川旋復竄逼湖南永明縣王金等大加剿洗餘匪逃竄其湖南土匪被勦分竄嘉禾一股竄至桂陽經勘?林帶勇追剿生擒匪目譚光開著名逆渠邱倡道尹石保均已正法
page 24	四月十一日上諭托明阿奏官兵攻剿瓜洲情形一摺瓜洲逆匪堅匿不出經馬永太誘賊離巢德興阿設伏以待該逆冒水沖來官兵槍砲齊施殲斃無數總兵錫綸從後抄擊馬躓損軀上諭向榮奏師船進剿大勝三月廿六日總兵吳全美督船進剿親燃大砲轟擊官兵奮力進攻痛加轟洗奪獲船隻器械無數生擒偽先鋒陳長順賊目孫元等六十一名
page 24	四月十二日上諭和春福濟奏攻剿廬州賊匪擊退外援連獲勝仗一摺三月廿一日和春誘賊出城砍殺無數焦湖賊船數百上岸札營經鄭士魁殲斃淨盡義成集有賊數千欲圖前進亦被官軍分途擊剿上諭和春奏官兵攻剿舒
page 25	城獲勝三月中秦定三率兵攻城迭有斬獲自柘皋潰逃之匪復竄至唐家嘴經忠太四面圍攻立將賊營燒毀奪獲器械無數雲撫吳振棫奏官軍剿賊陣斬首逆地方肅清
page 25	陳啟邁奏官軍克復弋陽知府林福祥等各帶兵勇連獲勝仗兇鋒大挫現在跟踪追勦
page 25	四月十九日上諭陳啟邁奏武寕剿匪獲勝二月十七日興國賊匪千餘竄至鈕絲嶺林懋勛親率團勇奮力圍勦賊斃四十餘焚營六座餘匪逃竄三月初一日賊匪復竄至絡口林懋勛帶勇沖殺逆眾奔潰初四日復來林懋勛等奮往直前鎗砲齊施斃賊三百八十餘名逆匪仍回興國上諭陳啟邁奏進勦弋陽賊匪大獲勝仗收復城池一摺饒州賊匪分竄弋陽經羅澤南分隊進攻在大水橋斃賊多名逃入邨庄者以火焚死三月十一日收復弋陽縣擒獲賊黨五百餘人各鄉搜獲長髮一千餘名
page 25	上諭現在馮官屯賊匪悉數蕩平北路一律肅清奉命大將軍惠親王巡防一載有餘勤勞懋著交宗人府從優議叙上諭僧格林沁奏馮官屯軍務告?首匪就擒餘匪盡殲一摺此股逆匪由高唐竄踞馮官屯經僧格林沁等迭次殲剿引水圍困該逆計無所施遣夥匪百餘鳧水投降並有逆首李開芳之心腹偽先鋒黃大漢我軍將伊全行渡出悉數伏誅我軍遂逼近土墩燒毀賊窟數處斃賊無數生擒逆首李開芳著名賊目八名北地肅清
page 25	舊金山新設條例增收唐客餉銀論
page 25	本年第六號遐邇貫珍有載唐人近日在舊金山十分受制花旗官民意欲禁止唐人掘金等事今該地花旗官民人等果然立法議行兹將東涯新錄所載錄出以備諸君省覽東涯新錄三月十九日載云向來唐人凡在山內取金者現每名每月徵收禮臣紙銀四員兹本省議律官新定章程自英本年十月初一日即唐本年八月廿二日起每月每名加收禮臣紙銀二員共六員倘若下年又照計二員加收云
page 25	三月二十六日又云本加利科爾亞省民人前一禀於議律院內欲求禁止
page 26	來客凡係不能入籍者不許來此埠業經在上下兩所議律院內定擬規條今照原文譯出以便觀覽
page 26	一凡有船隻不論由何外國省府載有人來本省者其人係照本省之規條不能入合眾國之民籍者每位來客擬收餉銀五十員
page 26	一凡有船隻至本埠或至本省之別港口者俱歸有司者查察凡有客人不能入合眾國之民籍者每客該收餉銀五十員其銀係向此船主船戶或坐山討取以免斯類人至被入合眾國之民籍也
page 26	一凡船隻抵至本埠其餉銀限三日內科納倘有司者或總理來客官討取如三日之內無銀科納該司職要出本省名字赴該埠之憲衙禀告依律設行
page 26	一凡散汛思歌埠總理來客之官照此例所收之餉銀于每月初次禮拜一日呈交本省布政司以為醫館之用該收餉銀每百員抽銀五員歸總理來客官以為俸給加增之用
page 26	一凡總理來客之官未赴任行事之先須要寫回本加利科爾亞省一保單紙銀三萬員交與掌書記衙存據該保家要妥當殷實並要總督簽名准行方許担保斯保單紙亦要詳明該總理來客之官務宜以信厚守份照例辦事
page 26	一凡此例于英來年正月初一日即唐乙夘十一月廿五日起行前禮拜四之新聞紙業經刊刻此例自英九月初一日即唐七月廿一日起行惟該議律官將日期擬便兹到來着令再刊以便諸君覽閱可也
page 26	舊金山禁止賭錢新例
page 26	照上所載條例似刻薄唐人已甚使余讀之不無嗟嘆邇來金山正埠有一書友寄余書曰本省近日所設之新例以禁止唐客到埠足下聞之料必傷心弟亦大為腕惜曾經力勸官憲勿立此規孰料不能挽回然亦皆因唐人運載娼妓甚眾賭博匪徒成群擾亂埠中時常爭鬧雖所立新例似乎過刻而實皆唐人之有以自取也云云余因之有感焉聞新金山近日有唐人到埠携有淫畫沿街求售英人一見大不喜歡以為唐人帶此等物到來將來壞人心術正自不鮮故欲禁止唐人嗣後不準到埠似此數人行惡而眾善人即受其累可不知所戒哉舊金山東涯新錄載有禁止賭博新例余再錄之于下以為本港之戒
page 27	俄之大土相接連處最為要區蓋哥羅美軍所轉運糧草之咽喉也黑海之東北邊另有一小海名曰丫 朔隔土之中間有一海腰名曰烟尼伽里于五月二十三日英佛兩國戰船駛至丫朔海欲從海腰徑入內水以斷俄軍糧道海腰左邊有俄之結治邑為屯積糧草軍器之所且有兵二萬戍守不料英佛戰船突至守兵即釘閑炮眼放火燒糧望風逃散英佛上岸以兵據之隨後遣小火船數十隻進入內海週圍捕獲俄船轟擊沿海各處數日之間將俄船或壞或獲共二百餘隻各處所儲糧草或燒或取嗣此之後哥羅美之俄軍諒多一番拮据也
page 27	西國相戰素無殺虜之事惟有囚之而已衣食隨時供給或待兩邊兵息釋回本國或隨時互相交換故于五月時英佛與俄將所獲俘虜彼此交換遽釋俘云哥羅美地俄兵極多而內中染病負傷者甚眾且春天時西巴士多卜魯城疫症流行壞人無數云云夫天下之人皆為一家赤子而乃自殘如此何異返操入室之戈萬望上帝垂憐使早日干戈寢息俾余于遐邇貫珍得載擁熙之象是所切禱者也
