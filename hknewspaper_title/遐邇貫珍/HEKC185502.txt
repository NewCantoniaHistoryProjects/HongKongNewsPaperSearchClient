page 1	一千八百五十五年二月朔旦第貳號
page 1	遐邇貫珍
page 1	香港英華書院印刷
page 2	英年月閏日歌訣
page 2	英年十二月其數同中原四六九十一卅日皆圓全餘月增一日此數亦易言惟逢第二月二十八日焉四歲二月閏廿九日回還
page 2	耶穌降生一千八百五十五年日記
page 2	正月初一日即甲寅十一月十三
page 2	二月初一日十二月十五
page 2	三月初一曰乙卯正月十三
page 2	四月初一日二月十五
page 2	五月初一日三月十六
page 2	六月初一日四月十七
page 2	七月初一日五月十八
page 2	八月初一日六月十九
page 2	九月初一日七月二十
page 2	十月初一日八月二十一
page 2	十一月初一日九月二十二
page 2	十二月初一日十月二十二
page 2	二月禮拜詳序
page 2	一英初四唐十二月十八
page 2	二英十一唐十二月二十五
page 2	三英十八唐正月初二
page 2	四英二十五唐正月初九
page 2	第貳號目錄
page 2	新舊約書為天示論
page 2	面骨論
page 2	脊骨脅骨等論
page 2	近日雜報
page 3	新舊約書為天示論
page 3	泰西諸國典籍頗繁而其所最重而獨異乎天下羣書者有二冊焉分而言之則曰舊約全書新約全書合而言之統稱聖經每冊卷帙甚夥蓋非一時所成亦非一人所著也舊約全書三十有九卷著者二十餘人最先創者名摩西商朝太戊時人最後繼者名馬拉基東周威烈王時人新約全書二十有七卷著者實八人皆耶穌之徒著於東漢世祖至和帝時卷中或史或或律或訓或預言悉有以表明上帝及人之道與夫生死之理善惡之報身靈之別天堂地獄之說原夫其始舊約全書則以希伯來方言盡錄於亞細亞洲新約全書則以希利尼方言錄於亞細亞者亦强半也迨後歐羅巴諸邦咸以土音譯出而遵奉之近五十年來西方傳道之師又以別洲各國方言譯出刊送土人傳其道為天下之達道萬人當從者今在中邦亦有教徒傳授者矣十八年前余始與西國教師會晤得聆是書之說與及耶穌之教遂有請余信奉之者余因思古今來著作之家每有欲傳其筆墨而因假託古人之名以求見信于人者亦
page 4	有欲衒其文字而因杜撰無稽之談以求表異于世者故欲信其書必先究其作者姓名真偽與考其卷內詞章得失庶不為其所欺茲余于舊約新約二書細加考核方知作者姓名既非假借而詞章確鑿亦屏虛浮較之孔子作春秋刪詩定禮尤有明徵余是以欣從所請而信奉之焉夫西國之人勸我華民信奉非為要名蓋此聖經原非出自其地且著書之三十餘人無一為歐羅巴及阿美理駕土生者況彼國軍兵屢相爭戰彼方人士屢相詰駁而獨於聖經則同心信納不約而然豈非以其書有益身心亳無疑義之故歟至其梯由航海傳勸他邦則又本其自得而推廣已欲立而立人已欲達而達人之意耳或問是書雖極真確惟著是書者去中國甚遠似與華民若風馬牛之不相及然何其西人刊刻徧送勸我華民信納耶斯言一出將壅塞善途非世所幸此余之所以不得不辯者也今夫上帝降衷下民莫不作之君作之師以教治之是故地球萬國靡不各有聖賢之輩若中土之有堯舜禹湯文武孔孟以繼往開來聖賢之書具載善道固自不少然皆按其所稟受之才以設教因時制禮隨地措宜所講無出倫常之外故於脩齊始平之道各遵其國聖賢之說可耳惟是聖經雖藉人手所錄實出上帝之啟示所言天國之道奧義無窮非世人推測之所及誠與世上諸書大相懸絕者也是以西人目之曰上帝之書此亦書中已有明言者矣蓋云伊昔上帝以多方託先知諭我祖今值季世使其子諭我又云爾當知經預言非人所能也夫古預言原非臆說乃上帝聖人感於聖神而言者夫如是則新舊約書非摩西輩所作乃摩西輩所述耳孔子自謂述而不作謂述古聖之道也而摩西等則述上帝之旨焉然則新舊約書關繫匪輕中外各邦皆當信納其言遵奉其教矣蓋上帝惟一天地萬物皆其所造宇宙萬邦盡屬其家上帝為父凡有血氣者莫不為其子女也父有訓命子女當遵雖或先告一子使之徧傳眾昆為眾昆者理應聞斯行之矣今西國信士先得天父之書傳告華民勸其信納正如是耳或又問曰是書原為上帝之啟示未知果有據乎曰其據有五其書所載之道所述之事茍非上帝教示人自不得而知有如上帝始創天地肇興萬物爰及造人一男一女後因逆犯帝命引罪
page 5	入世傳至十代約過二千有餘歲人惡愈盛上帝降災盡滅世眾止留一家以延後代凡此皆在太古之世非各國書史所能記載聖經則一一載之此非上帝之啟示而何又如上帝之德性至神無形自然而有無始無終無限無量至智至能至聖至義至善至真是亦須上帝之啟示也雖聖賢之書亦有言及上帝者然較之聖經所說不啻燈光之比太陽耳至若帝體一而含三帝父帝子帝神三位合而為一上帝帝父宰治宇宙帝子降世為贖人罪而死迨至世末再臨世間令萬代死者復生各按生前所行而受審善者將享永生惡者定遭永禍帝神感格人心導人行善此般妙理尤非人自能知必也帝神之默示焉此其所可據者一也聖書所載預言未來事者甚夥其中有既騐者有現騐者有尚俟其騐者夫人於已往之事多有遺忘即眼前之事亦有知不及者何況未來之事乎知將來之事者獨一上帝耳而聖經能言未來詎非上帝垂示之據乎論語云子張問十世可知也子曰殷因於夏禮所損益可知也周因於殷禮所損益可知也其或繼周者雖百世可知也註云殷取於夏周取於殷者乃三綱五常之大體而所損益則文章制度小過不及之間耳然則孔子所謂前知與聖經所載預言迥不相侔矣孔子所謂前知乃因往推來而聖經所言知來無庸因往者也註又云孔子前知非若後世讖緯術數之學未知聖經之預言其與是學同乎曰其與是學之不相類猶薰蕕之不同臭也然所載之預言莫先於耶穌降生事亦莫重於耶穌降生事蓋舊約於首卷既叙人之獲罪便言上帝許於婦人之裔將挺生救主拯萬人出邪魔之手此即預言帝子耶穌將降生為人以成救世迨後歴五千餘年中其應許之語與預言救主之事悉載於舊約全書難以枚舉若所謂由童女而生為人所忽被害而死死後復生及其道終行萬國舉世盡皆信從之類是也夫既預言在先迨及屆期即創世後約五千有餘歲帝子耶穌果由童女而生其在世所遇悉載於新約書四福音傳今將新舊約書互較則前之所言及後之所騐若合符節且其復生返天後使徒往各國傳其教訓輿圖洲島靡處不到而歐羅巴及阿美理駕諸國盡皆信納矣此外尚有預言國之興衰人之出沒者指不勝屈而皆取騐於數百
page 6	年之後由是可見聖經非別書可比誠為上帝之書聖神所啟示無疑矣此其所可據者二也救主耶穌本身未嘗著書但其恆引舊約書以為上帝之言亦常許賜聖神助其門徒而著新約書者皆門徒中人故若耶穌有卓異之行可為奉命於上帝之據則西國之視新舊約書為上帝啟示良不謬矣今讀耶穌言行四傳靡不奇其所行異跡之多且大也一日有施洗師名約翰者遣人問曰是否爾為舊約書所預言之救主耶抑還別有所待耶差人至適耶穌醫多疾又逐多鬼遂謂來人曰以爾所見所聞歸告約翰即瞽者明聾者聽跛者行癩者潔死者生貧者得聞福道凡不我厭而棄者福矣後在百賽大野眾集就之三日乏食乃以五餅二魚飽食五千多眾拾其餘屑盈十二筐見約翰福音傳六章一至十四節又在百大尼有名拉撒路者死四日矣耶穌至就墓呼之死者即起見約翰福音傳第十一章所行異跡實難縷述今特舉其一二以例其餘耳此皆百目共瞻非行於隱僻之處以欺世者也觀其異跡則知耶穌出自上帝既信耶穌出自上帝則聖經為上帝之啟示無容辯矣不第此也即著書之人亦藉上帝默助故能自行異跡以徵著述之真理觀此則知聖經為上帝之啟示尤為確鑿無疑矣此其所可據者三也自唐虞以後萬國漸事偶神而忘上帝習俗相沿?犯天戒幸有耶穌之道教人改邪歸正以挽頹風誠為中流之抵柱也溯自耶穌返天以至于今一千八百有餘歲矣初其門徒不過十餘人又皆貧賤無學之輩屢遭困害而能毅然遍遊本國漸至外邦宣傳福音聖理使歸信者曰以增益不滿數百年而泰西諸國盡已信從各棄偶像而事上帝凜遵聖道以為規矩準繩今在歐羅巴洲止有土耳其一國尚屬回回教而已如阿美理駕全洲業已信納而亞細亞阿非利加二洲亦有教徒傳播人漸歸之是則天下萬邦莫不各有聖經以其土音譯撰而天下萬邦亦莫不有歸信之人矣夫以耶穌之死於十字架茍非真奉帝命以贖人罪則人皆因是而厭賤其道何得廣行若此且以其徒之無學茍非得上帝之助亦何能各具慧拒絕邪魔播道之心久而愈篤若此哉此其所可據者四也聖道之廣行固自奇矣而信道之功效亦屬卓異蓋遵聖道者必格去已非而淨惡源必
page 7	愛敬上帝而棄邪行欲人之加於已者亦必以是加於人保羅云諸經本為上帝所默示有益於教誨督責正已學義俾事上帝之人無不練達百善悉備誠哉是言也且信聖道之人必能生順死安不懼世苦不畏地獄中心自有一種真樂超乎意想之外誠非俗人所能知亦非世人所能與奪者也蓋已罪見宥便可沾天父之恩且不特一人身受而已即家國亦與其益焉一家祟奉聖道則上和下睦父慈子孝夫唱婦隨齊家之道在是矣一國崇奉聖道則互相親愛君敬臣忠官清民樂治國之道在是矣雖聖書未嘗教以技藝之學然崇奉聖道之國必能于天文地理圖繪醫藥與夫一切技藝之事罔不手敏心靈悉臻巧妙有如作巨舟以遨遊四海可無波浪之虞設火船以徧歴萬邦不藉風帆之力遂使萬國相通互修隣好凡此何莫非崇奉聖經之效哉茍非上帝之啟示其孰能之此其所可據者五也夫西方之士徵諸道者固多而見諸文者靡盡茍一一書之筆難盡罄必須先習聖經方能會悟故余止述上文五欵自謂足徵無庸贅矣明理者其亦不必多求也歟切余詳細考核得此確據知非西國之書乃上帝之書也故信納之而為耶穌之徒非謂既信耶穌便屬外邦仍為中土人耳蓋耶穌者非特西國之耶穌乃天下萬國之耶穌也茲聖經已譯漢文使我華人便于誦讀是上帝愛我不我遐棄欲我國人今生來生咸臻樂境永脫愁城故余欣謝上帝不已焉華民茍能誠心信納聖道則舉國必享昇平之福民康物阜海晏河清干戈止息四境咸寕雖上古堯舜之時不及矣否則江流日下其流禍有所不忍言者矣伏乞上帝及吾救主使勿有如余之所慮是所厚望焉余少時得遇英友理先生與習聖經於茲十有四年亦嘗檢視西賢數家註釋故畧知其意義因見聖書初入中國皆由外邦文字譯出其中文義典故間有難明之處遂爾不揣固陋强將新約全書畧加註釋明知才淺學疏不堪著述徒為貽笑方家然因事切於時分難推卻故竭盡駑駘之力或於初學不無小補庶幾可謝僭越之罪耳知我者其諒之伏乞上帝鑒余微忱遂余私願使此淺陋之詞有裨於世是所厚幸至於聖經溢行中國志士奮興將來或有才智之士重新註釋羽翼聖經別出心裁以補余之所未備斯又
page 8	余所引領而日望之者也是為序
page 8	右論乃由新約全書註釋序言抄出邇日新刊於香港者也茲附於此非為藉以化人乃以貫珍一書無奇不採無善不載搜羅古今莫非欲廣讀者之見聞而使有益於世道故余深信此論之確要而附於珍貫內亦欲華民知有新舊兩約書傳世將求而得之習而行之可復享昇平之益云耳
page 8	面骨論
page 8	面上有骨共十四數最要者乃上下牙床兩骨也上牙床左右各分上下內外四面外面為面珠肉及唇上人中當人中處即相連合外上則為鼻之外旁在眼頭邊與額骨相連略下又與顴骨相接眼角之下有孔乃第五對腦氣筋之中支所由出也內面即鼻孔底骨及邊骨內上有深穴與鼻相通以藏氣穴之前有一骨路以藏淚管上而乃眼窩底之半下面即上腭兩旁有牙窩十六以藏齒
page 8	鼻梁骨兩小片與上牙床骨尾相并其下甚薄與鼻準脆骨粘連
page 8	左右顴骨乃長方形上伸一支以接額骨其下亦有骨棋橫彎於後與耳門骨之
page 8	正面髑髏圖
page 8	上牙床骨圖
page 8	鼻中上水泡骨圖
page 9	棋接連相貫至眼頭下又與上牙床連合
page 9	淚管骨二片形薄如甲在眼頭畧下與上牙床骨尾連合所以通淚入鼻
page 9	鼻孔間骨一片此骨甚薄在鼻間分兩孔西國名之曰犁頭骨像其形也上前連水泡上骨後接蝴蝶骨下前連上牙床骨合上腭骨
page 9	左右下水泡骨此骨脆薄形似水泡在鼻孔內側之下與上牙床骨相連功用同上水泡骨上腭後弔鐘骨二片橫與上牙床骨平接其後兩旁直連蝴蝶骨兩足兩片合縫上承鼻孔內間骨之末而下懸弔鐘者也
page 9	下牙床骨形如半圍有十六窩以貯牙齒前窄而後寬兩端曲起作一岐尾前尾側扁如峰在顴骨棋內與鬢肉相連後尾圓橫安入耳前窩內為開合之較岐下內有孔透第五對腦氣筋之後支與血管同入以養下牙至下頷骨牙下始透出分散於頷肉此骨周圍有動肉包裏以助開合以便飲食故撲擊暴笑則後岐尾時有脫較之患也
page 9	脊骨脅骨等論
page 9	人身各骨節之中最要莫如脊骨因連貫全身上下之柱其用有三一則以輔
page 10	佐骨肉臟腑上承頭腦下聯腿足二則使周身運動得以左右扭轉前後俯仰三則保護脊髓及渾身各腦氣筋之本也設使脊骨只一柱直插全軀則渾身不能轉動屈伸今乃以二十四骨湊疊連貫而成互相砌合故一節略動則全柱所動甚多況每節之間皆有堅軟之質固如象皮以為間隔使各節不致磨陷相擊又每節左右有橫骨枝後面當中亦有枝伸出以繫各肉筋之聯貫者在旁枝亦各有小幹與上下節相承有堅實筋帶連貫故無脫離失陷之患又每節與伸出各枝之中合成圓孔以藏貯脊髓又在每枝節疊合之處左右皆有一灣兩兩相合即成一孔所以透腦氣筋傳達渾身各處二十四節砌成脊柱之形并非直下乃略彎曲近脅則微彎於後使胸腹廣闊至頸膊及腰下之處則微曲於前故人從高躍下亦不為大害不損腦筋不壞頭腦也優伶舞女從小習練能屈身向後以首抵地成弓月形亦不脫較節不損脊髓脊柱之妙用如此在二十四脊柱之中分頸骨七節背骨十二節腰骨五節其三等之形略不同然猶有可據以判別之者頸骨則於兩旁橫支之中各有小孔如鵝翎管致可傳達後腦血管於頭以養腦背骨節近孔之兩旁有小凹處如仰指甲形以藏放脅骨之端其左右旁枝之末亦有此仰甲形以安置脅骨之彎膊如是脅骨端既藏置於上柱骨凹處而脅膊又挨放於下柱旁枝之末每一脅骨得附麗於脊柱兩節之上則其為力尤勝也腰骨五節較頸背各骨尤為厚大因上身甚重咸賴腰柱之力故也
page 10	頸骨第一節乃承頭之首節其形與別節有異因其功用不同也其中孔大於下節如葫蘆之形孔前近邊有微門蓋銜接次節之榫使頭轉動利便也此兩節之所以異於餘節者因人首必須左右轉盼故次節有笋凸出如門之樞後有堅固筋帶緊相纏縛使首節轉顧靈活亦不壞孔中髓柱可見造化於人之妙嘗見人以兩手挾把小兒頭而懸舉以為耍樂者殊未知其為極險可畏耳蓋下身之重繫於次節若使筋帶裂絕則樞紐脫陷而首節開離一壞髓柱即能害命或驟然扭舉其害為尤甚焉
page 10	脅骨左右共二十四枝自第八節至十九節乃為脅骨附麗之處各脅骨合成之圍上窄下寬至第七脅而寬止自第一至第七脅皆粘連胸骨至離胸骨一二
page 11	寸之間各脅之端皆成軟固脆骨如象皮之可以伸縮人呼吸時胸臆能開放者職是故也第八脅以下共五枝不能直透貼合胸骨是以只可謂為副脅或季脅耳八九兩脅與第七脅脆骨連接以達胸骨餘三脅則前端并無所附麗至此則又遞窄然各脅之間俱有動肌填滿使之互相連屬也
page 11	胸骨寬約寸餘長約四寸與脅端粘聯至連合脅骨盡處之下復有垂下之脆骨一片如舌之形
page 11	在第一脅骨之上胸骨之頭左右各有橫骨一條名鎖子骨其厚端附胸骨其薄端連飯匙骨扁枝所以鎖壓肩膊使之開豁并以助兩手之運動其骨與第一脅之間俗名頸窩之處乃為傳各血管及腦氣筋以達於手者也
page 11	在肩膊後下附於脅骨之外有肩?骨者即俗所謂飯匙骨也此骨不與別骨相連只有動肌包裏連結其形三角上面向前一角有淺凹處乃藏臂骨上端以便轉動凹處之上有扁骨一枝伸出以蓋護臂較不使脫陷凹處之旁向內又有一小圓枝伸出亦所以保護臂較并以繫胸前動肌亦以牽動肩膊
page 11	橫割頭顱見盛腦骨圖
page 11	額骨
page 11	盛腦前葉
page 11	?中葉
page 11	髓孔
page 11	盛小腦
page 11	优骨
page 11	上水泡骨
page 11	蝴蝶骨
page 11	扁骨幹
page 11	三角石骨
page 11	盛腦後葉
page 11	肩?骨圖
page 11	胯骨圖
page 11	反看髑髏之底圖
page 11	黑點是血管孔
page 11	胸脇骨圖
page 11	尻骨盤圖
page 11	左胯
page 11	骨
page 12	返日雜報
page 12	英國於一千八百五十三年即癸丑十一月廿二日起至甲寅十二月初二日止所發往外國土產布疋器用等貨今將其值臚列於左
page 12	發往俄羅斯北邊諸埠之貨共值銀一百一十萬零六千七百六十七磅發往俄羅斯波羅的海諸埠之貨共值銀十二萬一千六百三十八磅
page 12	發往瑞顛與那威諸埠之貨共值銀五十五萬六千一百八十三磅
page 12	發往連國諸埠之貨共值銀五十六萬九千七百三十三磅
page 12	發往普魯士國諸埠之貨共值銀五十七萬九千五百八十八磅
page 12	發往阿諾威國諸埠之貨共值銀四十七萬二千一百七十九磅
page 12	發往日耳曼所屬之商會諸埠之貨共值銀七百零九萬三千三百一十四磅
page 12	發往荷蘭國諸埠之貨共值銀四百四十五萬二千九百五十五磅
page 12	發往比利時國諸埠之貨共值銀一百三十七萬一千八百一十七磅
page 12	發往佛郎西國諸埠之貨共值銀二百六十三萬六千三百三十磅
page 12	發往葡萄牙國諸埠之貨共值銀一百二十一萬零四百一十一磅發往
page 13	葡萄牙之亞索利馬地拉諸海島之貨共值銀十二萬四千九百七十一磅
page 13	發往西班牙與西班牙之巴利里諸島之貨共值銀一百三十六萬七百一十九磅發往西班牙之間尼里諸島之貨共值銀一十萬零七千六百三十八磅
page 13	發往以大利屬內諸土與及亞得亞海沿濱諸埠之貨共值銀三百一十三萬六千六百二十九磅
page 13	發往希臘國之貨共值銀一十三萬五千三百一十五磅
page 13	發往土耳其國之貨共值銀二百零二萬九千三百零五磅
page 13	發往摩拉達維華拉幾兩土之貨共值銀一十七萬九千五百一十磅
page 13	發往叙利亞與巴里斯顛之貨共值銀三十萬零六千五百八十磅
page 13	發往埃及之貨共值銀七十八萬七千一百一十一磅
page 13	發往摩羅哥之貨共值銀七萬五千二百五十七磅
page 13	發往塞內岡比之佛國屬土之貨共值銀一萬七千零二十五磅
page 13	發往亞非里加洲西濱諸埠之貨共值銀六十一萬七千七百六十四磅
page 13	發往葛羅巴蘇門答臘二島之貨共值銀五十五萬八千二百一十二磅
page 13	發往非里比納諸島之貨共值銀三十八萬六千五百五十二磅
page 13	發往中國諸埠之貨共值銀一百三十七萬三千六百八十九磅
page 13	發往古巴島之貨共值銀一百一十二萬四千八百六十四磅
page 13	發往海地島之貨共值銀一十三萬三千八百零四磅
page 13	發往花旗國諸埠之貨共值銀二千三百六十五萬八千四百二十七磅
page 13	發往墨西哥諸埠之貨共值銀七十九萬一千九百四十磅
page 13	發往新加拉大諸埠之貨共值銀四十五萬零八百零四磅
page 13	發往委內瑞拉諸埠之貨共值銀二十四萬八千一百九十磅
page 13	發往巴西諸埠之貨共值銀三百一十八萬六千四百零七磅
page 13	發往烏拉乖諸埠之貨共值銀五十二萬九千八百八十三磅
page 13	發往拉巴拉他宗埠之貨共值銀五十五萬一千零三十五磅
page 13	發往智利諸埠之貨共值銀一百二十六萬四千九百四十二磅
page 13	發往秘魯諸埠之貨共值銀一百二十四萬六千七百三十磅
page 13	發往別國未記其名者之貨共值銀九十一萬二千六百六十二磅
page 13	以上所載之國以英國而論則皆為外國合共計所發之貨值該銀六千五百五十三萬一千五百七十九磅
page 13	英銀一磅伸唐銀三兩四錢四分
page 13	共伸唐銀二萬二千
page 14	五百四十九萬七千四百三十一兩七錢六分
page 14	另發往英國所屬之外埠列左發往南邊諸島之貨共值銀四十七萬零一百零七磅
page 14	發往接拉打埠之貨共值銀六十七萬零八百四十磅
page 14	發往地中海馬打島之貨共值銀二十九萬七千九百零六磅
page 14	發往地中海伊阿尼諸島之貨共值銀一十一萬六千五百六十七磅
page 14	發往亞非利加洲南土諸埠之貨共值銀一百二十一萬二千六百三十磅
page 14	發往夘利舍島諸埠之貨共值銀三十八萬五千八百七十九磅
page 14	發往印度諸埠之貨共值銀八百一十八萬五千六百九十五磅
page 14	發往香港之貨共值銀三十五萬七千九百零八磅
page 14	發往澳大利亞諸埠之貨共值銀一千四百五十一萬三千七百磅
page 14	發往北亞墨利加之英屬諸埠之貨共值銀四百八十九萬八千五百四十四磅
page 14	發往西印度群島之英屬之貨共值銀一百九十萬六千六百三十九磅
page 14	發往別屬土未記其名者之貨共值銀三十四萬七千七百八十七磅
page 14	合共計該貨值銀三千三百三十八萬二千二百零二磅
page 14	共伸唐銀一萬一千四百八十三萬四千七百七十四兩八錢八分二共合計共該銀三萬四千零三十三萬二千二百零六兩六錢四分
page 14	以上所載不過英蘇阿三處本土所出之貨至於屬地之貨或互相貿易或往販別國皆不入內故中邦所買印度之烏烟等貨未有計及夫以大英僻處一隅壤地褊小而一歲中地利人工所入有如此之數者無非士農商賈各勤其業工專藝事精益求精野無曠土國無游民所以患貧者少而致富者多職是故也茲將其事陳列貫珍非為彰其所有以誇耀中邦不過推善與人同之意欲中國君民知財流原自不竭在開其源者之有其道耳望之省城新聞略
page 14	十二月初三日接到省來信內云現在官軍與紅頭搆兵離北門約二十里許賊屢戰屢北故北邊賊勢逐漸衰微將近星?各大憲四處張示以曉諭三元里及左右流散之民令其各還故土務宜安分守業不須震悸等由故該地百
page 15	姓人人歡欣如冬草就枯得沾春雨一路歌聲載道共慶生還良可喜也
page 15	省城之西面一路屢遭佛山賊匪之害賊自據佛後苛斂居民復火房舖數日不熄所燬民房舖店三分去一人民死者約一千有餘合鎮罹其殘酷殊屬慘不忍言夫佛鎮為四方輻輳之區貨物豐盈之地一旦皆成灰燼焦土堪憐君子仁人有不握腕而欷歔者乎所願早日平寕俾各人克復舊業是所望也茲幸有大瀝左右之衾耆鄉勇深明大義協力同心聯結官兵奮力攻賊軍威所至一向無敵賊匪聞風竄回舊窟大瀝大堡二村尚有小黨賊匪相拒未退者雖亦間有打仗然其勢若朝露皆不足患也十一月初七日官軍獲有賊之大纛兵甲燈龍等器奏凱入城自此以後官軍屢戰屢勝及十二月初一日聞官兵取回佛山有幟旗為証又擄有許多賊匪中有二總頭四和尚云
page 15	黃埔之賊現據烏涌炮臺以為之守聚集可有七八千人十一月初十日有官船一帮路經黃埔上省賊見湧出將官船奪去八九號所獲官兵屠戮甚苦二十日賊又掉小快艇令賊潛行水底進與官船打仗發炮後官軍尾船之水勇奔潰官軍遂失去船三四十號惟水勇皆能明哲保身無有被擄
page 15	省中聞官船被失民皆震懼後不見賊趁勢攻城又接佛山等處佳音兼以炮臺鞏固官船雲集所以各人安堵無虞雖日聽炮聲從遠而至亦皆視為故常了無驚恐目下四方遷居省垣但貿易冷淡除日用衣服飲食軍器等物俱無生意米價更為騰貴異常
page 15	上海新聞畧
page 15	上海新聞說城內紅頭甚屬拮据近來一切用度盡係變賣六家典富衣物入不敷出時常絕糧有西洋國人一二十名在城內相帮紅頭雖我西洋國有數人勸阻伊等亦不肯聽信此皆無知無識之人也佛蘭西及大英國人現于九月中由洋涇橋起沿浜築一磚墻直至陳家木橋西止高一丈有餘緣紅頭出入惟洋涇浜一帶可通西南則有官兵防堵東南黃浦中有艇船佛蘭西等國築此墻則紅頭別無生路遂于十月十八日夜間紅頭人數百暗將所築之墻推塌數丈佛蘭西遂于次日出兵禁阻紅頭在城外築新砲台紅頭打傷該兵
page 16	二人佛蘭西即放大炮連一時半將城頭上之振武臺燒淨又于廿三日卯刻佛蘭西人用小船在小東門碼頭上岸將紅頭砲台拆毀殺斃紅頭十數名並將紅頭之砲十數門全行釘壞紅頭不甚迎敵十一月十一日佛蘭西之火輪船及大兵船向紅頭城中開砲官兵在南面之艇船乘風水順利行至小東門亦同時開砲城內房屋倒塌甚多人傷命者亦所不免十一月初七日官兵清早在西南一帶向紅頭打仗有兩點鐘工夫南門地洞轟塌城墻四五丈官兵紅頭兩敗俱傷總緣官兵少鄉勇多畏死偷生以致城墻屢塌尚不能破耳
page 16	上海城內城外直係大淵城內之米每斤卅四五文城外之米每斤廿二三文其餘凡食物件城內比城外總價增一倍至于木器衣服古玩等物則又城外價增于城內矣城內百姓苦楚之極但不知何人能救民于水火之中耶
page 16	十一月十六日夜兩點鐘時有官兵數千人在北門外放火焚燒民房不過數間即行熄滅將看房之百姓俘去數人殺戮二名十七日夜十點鐘至三四點鐘時官兵攻打紅頭及七點鐘時佛郎西用炮轟塌北城振武臺之西開一條出入之路佛兵二百五十人守把路口官兵一千五百人登城而入奈官兵不敢向前遇紅頭即畏懼欲由城頭落出佛兵不許伊逃脫官兵免强應敵胆小力怯于三四處放火燒百性房屋擄掠財物遇小兒婦女即斬首紅頭潛至房中暗施鎗炮官兵死傷甚眾十一點鐘時官兵退出佛兵亦退計佛兵死者七八人傷者二三十人官兵死傷者三四百人是役也有佛郎西為之相助官兵千餘已登城而進奈不踴躍攻打專恃擄掠以致兵紀無律又兼接應乏人城池卒未能破生靈傷害無數誠可惜哉
page 16	上所載上海近報有被俘即殺之事有上海友人目觸心傷故作對敵不可殺俘一說茲將附載于後
page 16	近來中華不寕刀兵鋒起以致死傷無?殊不知興動干戈亦有仁義存乎其中焉即如被俘之人不可傷害也古云兩國相爭不傷來使西國興兵之際凡獲白旗之人不許傷害緣對敵時白旗一現即收兵白旗為講和之使耳然茲論不傷害者非惟為來使亦為被俘于息兵之際至對敵時之俘亦必置于禁
page 17	錮之地不即遽加傷害或作彼此之質換或于寕定時遣歸目今中華則不然雖有聖賢教訓勸發善心終不免殺被俘之人夫對敵時各逞其智勇故有殺傷之事不對敵時設彼此交俘以致傷害不但無足謂智勇實與豺狼無異若不得已而俘非為首極惡罪大不赦之徒亦可令其投誠改過自新或以財帛收贖或流徒遷徙保羅書云敵饑則飼之渴則飲之猶以爇炭集厥首其意深哉蓋至妙者不興動干戈設不得已而興兵亦必以仁心為要耳今我泰西逢戰之事雖屬勇往敢前然總以仁慈為急務使中國視之以為標榜豈不美哉向榮奏九月二十五日金陵逆匪二千餘人由觀音門出直撲棲霞被向榮派令德安帶兵連夜追剿殺斃斬首無數該大逆敗潛逃又經余萬清派道員劉廷英由鎮江一帶迎擊生擒斬獲甚多計德安劉廷英共搜斬斃擊二千餘人此股逆匪剿除凈盡鎮江及金山之賊亦經官兵痛剿連勝是兩城賊匪不能互相救援計窮思竄正當嚴密圍攻迅圖克復
page 17	僧格林沁奏九月二十七日至十月初五日河西連鎮一帶逆匪水陸奔撲經官兵並力進攻鎗炮環擊該逆力不能支紛紛逃竄殲斃無數奪獲刀矛器械多件賊勢窮蹙務宜迅速進攻悉數掃除毋留餘孽
page 17	曾國藩塔齊布奏陸路克復興國大冶水陸進攻蘄州大獲勝仗
page 17	上諭湖北巡撫崇綸上年賊擾楚省不能與總督吳文鎔共籌戰守丁憂後留辦防剿與巡撫青麘不能和衷協力共保省城乃當武昌失守即逃往荊州偷生避難實係昧良負恩茲據查明又在陜西就醫着王慶雲派員押解來京交
page 17	刑部訊辦欽此
page 17	邇來英國與中國和睦彼此相安不謂中國人民與官為仇干戈相向兵連禍結靡有已時究其致亂之由或緣在下愚頑或因在上逼變孰是孰非自有定在然皆非我外國所敢與聞孟子有云鄉鄰有鬥者被髮纓冠而往救之則惑也雖閉戶可也誠哉是言我外國亦惟有如子產所謂兄弟而及此吾從天所與而已且古人有言曰他人爭鬥而我與之共怒有如途中遇犬而執其耳徒受其噬而已有何益哉惟是守經者尤貴達權履常者富知應變我英國雖有
page 18	成憲從無私助外鬥之條而常例之餘尚有變通三事或遇彼此相爭危如纍卵者則當從而解之或遇彼此相爭有妨於一己之貨物生命舍宇者則不分彼此當隨其來而拒之更或兩造搆兵相持目久傷殘民命盈野盈城間或兩造來求則當為之排難解紛使其休兵息甲以體
page 18	上帝好生之心凡此三欵蓋時猶有待非今日事也今日者惟守我英成憲兼踐十三年和約所立之條自保財命袖手觀變而已茲聞有英國與花旗游手無業之人惟利是視或投官兵者有之或投紅兵者有之更有商賈私售大炮火藥軍器等物殊屬不遵成法罪所難辭現在英國大憲曾獲此輩照列行罰且聞有英人在陣中殞命者此皆自取其孽我英憲亦置之于不議不論之列也至香港乃英國之土地人人得而安居凡敗卒亡徒到來可獲無事我大憲從不究問於人無所不容惟海盜一流在所嚴辦蓋因海盜為諸國所同惡者也夫港地既為人之樂土則適此土者當生感激之心乃有官兵紅兵借此地以置辦船隻打造軍裝殊屬放恣無忌獨不思我大憲雖不與中國之事然斷不容人在此造作戰具以延此日禍也故特立禁條五欵開別於左
page 18	一各色人等在香港居住者不許協助內地兩造交鋒之人無論將自身投入軍中或招集他人作隊或售賣接濟軍器或備辦分撥船隻等弊倘有違例者罰銀五千員並監禁兩年
page 18	一凡有船隻插內地旗式到本港海面停泊者倘若香港經歷官諭其離港須立即遵命倘敢故違定將船隻拘拿連船中貨物一概充公
page 18	一自本年英二月初一日起不許人在本港製造火藥鑄火炮炮碼等具倘有違例者罰銀五百員並監禁十二月
page 18	一凡欲沽賣大炮火藥炮碼等每次須由刑訟司正使或兩位紳士請領牌照方准發賣倘未領照而私售者每次罰銀一千員並監禁十二個月除打獵之來路鎗手鎗等件免其領牌照至於來路火藥亦准免牌發賣但每次只准沽出五磅以下
page 18	一如有製造火藥鑄炮之屋宇倘經查出定將屋內之人拿獲其賃主或督辦
page 19	之人按例罰銀一千大員並監禁十二個月
page 19	差館日報
page 19	十一月中本港上灣有客人被小手竊去銀兩尚懵然不覺因其竊技新巧且此客亦是鄉居之人初來香港者也所以述此事者欲君等謹慎行藏免墮其計而入其圈套云爾此客于是日在上灣街上閒遊適見前面有卜卦先生乃趨視之正觀之際忽聞背後有呼喚聲乃回顧之見一人手執一蝨對已曰君必曾入污穢之地是以此蝨得沾於君之衣也言畢其人又於己之衣上執數蝨以示之如此數次客乃大異忽又聞墜銀之聲俯視之却是身帶之銀乃大驚駭向袋撿索竟是一空時有旁觀者欲遁客即執之果見其手有銀八員乃牽入役館後果辨明窃銀者乃此人也
page 19	十一月間亦有人自石派灣欲過本港不幸中途為盜所掠奪去身上衣帽什物後數日仍復與數友過港路遇數人身衣其前所失之衣及帽一頂乃執之時被執者之伴挺刀欲救然幸失主敢膽向前力執其人與其伴黨直解入官究辦
page 19	英之正月初一日接到歐羅巴去年十一月初九日新聞紙略云英佛兩軍會合十餘萬眾連日攻擊俄人之西巴士多卜魯城未能即下兩邊死者甚多十二月二十五日有俄國救兵襲英外營守營土兵見敵突至棄炮而逃俄軍乘勢進前英軍騎兵接應血戰一塲俄軍委靡英亦不取回土兵所棄之炮二十六日有俄兵七千自城中湧出攻英營右被英兵殺斃者約一千人俄軍大敗竄回城中俄之元帥請英軍之大將息兵三日俾得在城中殮葬死士屍首英將不許傳說十一月初五日英佛爰整師旅定破俄城云
page 20	論遐邇貫珍表白事欵編
page 20	遐邇貫珍一書每月以印三千本為額其書皆在本港省城廈門福洲寕波上海等處徧售間亦有深入內土官民皆得披覽若行商租船者等得藉此書以表白事欵較之徧貼街衢傳聞更遠則獲益良多今於本月起遐邇貫珍各號將有數帙附之卷尾以載招帖諸君有意欲行此舉者請每月將帖帶至阿理活街英華書院之印字局交黃亞勝手便可照印五十字以下取銀半員五十字以上每字取多一先士一次之後若帖再出則取如上數之半至所取之銀非以求利實為助每月印遐邇貫珍三千本之費用而已
page 20	咸豐四年十一月十三日謹白
