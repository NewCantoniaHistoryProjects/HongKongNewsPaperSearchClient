page 1	一千八百五十五年玖月初一日第玖號
page 1	遐邇貫珍
page 1	香港英華書院印刷
page 2	英年月閏日歌訣
page 2	英年十二月其數同中原四六九十一卅日皆圓全餘月增一日此數亦易言惟逢第二月二十八日焉四歲二月閏廿九日回還
page 2	耶穌降生一千八百五十五年日記
page 2	正月初一日即甲寅十一月十三
page 2	二月初一日十二月十五
page 2	三月初一日乙卯正月十三
page 2	四月初一日二月十五
page 2	五月初一日三月十六
page 2	六月初一日四月十七
page 2	七月初一日五月十八
page 2	八月初一日六月十九
page 2	九月初一日七月二十
page 2	十月初一日八月二十一
page 2	十一月初一日九月二十二
page 2	十二月初一日十月二十二
page 2	九月禮拜詳序
page 2	一英初二唐七月廿一
page 2	二英初九唐七月廿八
page 2	三英十六唐八月初六
page 2	四英二十三唐八月十三
page 2	五英三十唐八月二十
page 2	第玖號目錄
page 2	英倫國史總畧
page 2	熱氣理論論冷熱表
page 2	續地理撮要終
page 2	天下火車路程論
page 2	近日雜報
page 2	勦滅高蘭海賊捷報
page 2	因時感事序
page 2	肇慶府紅賊大畧
page 2	與公局論善後書
page 2	戒打白鴿票略畧論
page 2	省城新報
page 2	京報
page 2	上海新文畧
page 2	歐羅巴新聞畧
page 4	英倫國史總畧
page 4	華人所稱大英者乃歐羅巴洲强大之國也地本二大島孤懸大西洋海中在昔迤東一島名曰不列顛分為二國各有君長歷代相侵南曰英倫北曰蘇格蘭自明萬歷年間英主薨而無嗣蘇格蘭王英先王之戚也英人奉以攝位二國遂同歸統理五傳後始合為一國國號大不列顛至今南北二偏猶存故號迤西一島名曰阿爾蘭在昔自為一國于宋朝孝宗年間為英所滅歷代以為附庸至五十五年前始收入大不列顛版圖國主自號大不列顛與阿爾蘭王今華人所稱為大英者即昔之英倫蘇格蘭阿爾蘭是也不列顛與歐羅巴洲佛郎西國相近中有海腰相隔舟行半日可達佛郎西國古名牙里亞民名牙里人又別名格爾特人大不列顛及阿爾蘭諒必為格爾特一部所開創者也于阿爾蘭及英倫西偏名曰威勒士與蘇格蘭之邱陵居民尚操古格爾特土音想此輩必為始闢島者之苗裔也然此尚無實據因僻土野人未登民籍至漢宣帝十三年不列顛之事始有可考當時羅馬大將由流該撒自牙里亞率
page 5	兵渡海侵伐不列顛按該撒所記其居民悉為夷人多以獸皮為衣而赤體者亦復不少習俗以色遍染其體有如今日亞麥裏加之土番然人皆强悍所用兵器不外劍鎗棍等數事用以抵禦羅馬敵人此時不列顛人與歐羅巴北方諸國同事邪神偶像立有祭司以土音號之曰都羅咽當天獻祭每用巨石柱立成一圜中有巨石以為祭壇嘗宰人以為祭物今于烏爾特省境內還有壇址遺迹甚是奇幻都羅咽以橡木為聖樹又愛及橡樹之寄生枝每見橡樹有寄生枝即開筳其下此即愛屋及烏之意也都羅咽鼓勵土人力禦羅馬軍歷一百年之久尚未平服及蘇敦尼將軍伐其橡木毀其壇圍大挫其銳氣卒之于耶穌降生後七十八年即東漢明帝之七年羅馬大將由流亞機哥拉降服不列顛之南偏以為羅馬屬國其北之蘇格人甚勇能自固其圉羅馬亦無可如何且屢次入宼英倫羅馬軍欲息其騷擾乃于英之接壤建一長垣由東而西直至疎威之河口而止于是不列顛人安于羅馬治下約四百年多習羅馬風化而不忍離後因羅馬國式微外患日生不能自顧羅馬皇帝遂將戍守不列顛之軍收回蘇格人窺伺其隙興兵侵伐而不列顛人素不習戰難以自護故求救于日耳曼之薩索尼人欣然來救遂將蘇格人逐回奏凱後不回本國欲將不列顛地據為已有于是盡邀薩索尼各部渡海相助不列顛人不能抗拒遂歸其統轄薩索尼一部號曰英吉利人不列顛南偏既臣順于薩索尼亦遂稱為英吉利如今英吉利英倫英蘭之稱謂蓋本乎此薩索尼諸部既據英倫分為七國如周末列國小侯然時相侵伐至于耶穌降生八百二十七年即唐敬宗之十年七國合為一統並歸于厄伯的治下是為英倫始王也當羅馬治不列顛時耶穌門徒入國傳道民漸信從撤偶像不拜黜邪神不崇及薩索尼人入據將不列顛土人逐至西南二邊因薩索尼人平素未沾化雨故偶像復興惡習污遍國內羅馬教王聞而憂之于耶穌五百九十六年遣教僧澳古事丁領教內兄弟四十人來英倫傳道其時有根德侯妻者佛蘭西王女也素崇耶穌乃喜接道師澳古士丁與崇偶像之祭司辯論邪不能勝正祭司長大為折服棄假歸真一日眾民咸集侯與妻亦在焉祭司長騎馬持鎗
page 6	擇偶像中之最莊嚴者刺之眾人為之悚慄以為瀆犯神明當必立見奇禍孰料久之寂然方知土木無靈徒為死物而已于是聖道復著薩索尼人漸被其化及厄伯的中興七國歸于一統斯時境內不復有偶像者矣猗歟盛哉獨怪羅馬不得聖道正傳至薩人未免有偏信偏溺之處誠為可惜按厄伯的幼時曾就養就教于佛郎西國查利王宮內查利為當時之賢君文武兼備諸國名士咸樂觀光謚曰元大至今西國士庶追仰不忘當厄伯的在位時其明文達禮遠勝前侯不謂國勢方興而大患旋至其患維何即歐羅巴北境野族乃今之連國是也率師刧掠海上南境海濵被其蹂躪北族酋長號曰海王眾民每曰海為吾國船為吾家是時始侵英國歷二百年宼抄不已沿海居民四處逃竄田野荒蕪厄伯的力為堵禦迨後子孫孱弱北族時侵民力疲困苦不聊生至僖宗七年有亞非烈者繼位與連人搆兵共計水陸五十六戰初亞非烈屢敗民多喪心投降北族亞非烈避難江湖一日匿于牧牛者之家牧者之妻適弄麵飽因事外出囑客代為照料不謂亞非烈心不在是以至麵飽盡焦牧者妻歸見而讓責蓋猶未知其為王也亞非烈如此顛連正如孟子所謂苦其心志勞其筋骨餓其體膚行拂亂其所為者歟迨後各人不堪北族之苛刻心懷舊君故有復尋亞非烈而歸之者用是再起義旗歸從者日眾亞非烈偽為樂工抱琴造連營請奏伎侑酒連酋喜之留宿數日因得縱觀虛實後來進兵決戰一鼓而敵勢盡推連酋率眾歸降皆領洗禮稱信耶穌復不拜偶像如是外患既平亞非烈乃懇田勸農招徠商旅建置戰船開學堂以施教化立保約以弭盜賊臨終囑其子曰爾為民之父母當視民如赤子凡鰥寡孤獨最宜恤之貧者惠之弱者護之事有不當當竭心盡力以處之雖居王位猶須以國法自繩如此則上主必寵爾上帝必賞爾若有急事必求帝助乃得百事允臧及亞非烈死百姓如喪考批謚曰賢大至今英人樂說其德真所謂嗚呼前王不忘君子賢其賢而親其親小人樂其樂而利其利此以沒世不忘也亞非烈死于耶穌生後九百零一年其子繼位頗能繼志再傳至亞鐵敦其為人也仁勇兼存西征北伐威勒士之古不列顛人與蘇格蘭之主王咸稱臣
page 7	服亞鐵敦自號不列顛王當其時北族再擾海濵連王晏立率大軍侵伐英地亞鐵敦帶兵拒之兩軍對壘連王倣亞非烈故事抱瑟遊于英營亞鐵敦喜其樂而予以金晏立出營委金于地被一卒在旁見之疑而察細乃知其為連王此卒曾受晏立之恩因思若即以此事報王則是為負恩若匿而不告則又為負義于是俟晏立遠去然後詳報諸將以其緩報縱仇怒欲斬之亞鐵敦曰不可夫恩無不報義也知無不言忠也若殺忠義其何以勸遂赦而賞之亞鐵敦崩後薩王懦弱羅馬教督因以擅權紀網日壞連人所降于亞非烈者至是復起叛心以為內應至宋真宗末年薩王咽門號曰鐵脅與連王嘉訥立約及身平分彊土死後仍歸一國次年咽門崩嘉訥統有全國性雖好勇而立政頗有條理英民安之外國畏之聲名洋溢于歐羅巴中按傳所記嘉訥之事甚詳兹特節取其一二事亦足以想見其為人一日嘉訥入禮拜堂中忽動虛心遂自怨自艾將所戴王冕掛于十字架像上至死之日猶不服之一日朝臣獻媚稱說王之權勢其大無對王聞不悅遂命將?置于海濵徒步隨住朝臣不解何意待潮水長時王坐椅中見水漸近叱曰無禮之水歟汝豈不知朕之權大無對乎今命汝勿來免濡朕足不謂馮夷竟不聽命未幾而白馬奔來王因速退指朝臣而責之曰爾等常以訶諛昧朕衷致朕不自卑牧于上帝前以自取罪戾皆爾等之咎也嘉訥在位一十九年為之繼者有連王二與嘉訥逈異苛斂暴虐英人不堪遂逐之欲復求薩王之裔孰料其子孫式微已不能纘先緒矣即後入繼大統者柔懦不振受制于大臣權歸于羅馬教師卒而無子大之中有名夏律者王之元舅也民所仰望素懷大志遂自立為王諸臣悅服百姓歡欣惟當時有北族之一種歷代據佛郎西國諾曼的地其公爵名威廉者久懷取英之心英先王在日常相與周旋故每謂英王已立已為嗣數年前夏律遊海船溺得救于諾曼的地威廉拘之見其素懷大志恐後有不利于已故使發誓待英王逝世必奉已為君今見夏律自立為王赫然震怒乃宣其背誓之罪請于羅馬教王教王以英邦封之遂起傾國之師渡海與夏律決戰英民樂從夏律二軍相與戰于英之南省薩塞離海不遠自朝至于日中昃兩軍
page 8	力戰不休卒之夏律為流矢中額而死三軍大敗而逃威廉得獲全勝是役也薩索尼王已不復振而英運亦從此維新矣國歸威廉號曰平國者事在耶穌降生後一千零六十六年即宋英宗之三年也後事下月方叙
page 8	熱氣理論論冷熱表
page 8	且夫熱氣之遍行於天地間流通於萬物內時序固有寒暑之分而物熱亦有多少之異是知熱之難齊者必需一器以測之而後熱氣之數乃有定形泰西諸國於二百年前創立一器名曰冷熱表或名寒暑針用以度熱氣之數卒之寒暑之候以形物類之熱以著無不適如其分量以顯現於度數之間蓋熱之在物鮮有不生長之理也以一物而言其熱之分量固有定即其熱之生長亦有定但熱不可得而見而生長之度有可見是可即其生長之度或大小與長短便可知其分量之熱或本多與本少矣以兩物而言相沾片時必均同一熱故以此物為度別物之器則別物熱之多少可即此物大小長短之度於彼此 相沾時而知之兹將冷熱表之式繪之於左便將考騐之理詳之於後公諸好學君子以廣生平聞所未聞者焉
page 8	且盈天地間皆物造之者使各適其用而用之者必各得其宜是以欲宜乎物之性以適乎冷熱表之用者擇之不可以不精約而計之其要有二一要其物為熱生長時不可勃然而興必隱約而令人易見二要其物既欲用以度熱分勿先為熱所鎔化蓋鎔化時則物之長縮異常而不合於測度也兹考定質之金石等類重流質之水類輕流質之風氣類其中可節取而適冷熱表之用者惟重流質之水類而已若以定質則長縮微而難窺其形狀而輕流質則長縮多而不便於設施惟重流質則其機圓而伸縮自如其行活而疾徐有準若以之測氣化之寒暄顯樞機於分寸舍此則別無尤善者故今所畫冷熱表式載於璃玻管內及下端空毬處者祇重流質之水銀或清酒或油與水之類而已其制法以一玻璃管首尾亳無闊狹之差先將一端膠定玻璃物料鎔之以火而吹成空毬次將一端管口入以水銀滿乎空毬及於半管而止後將燈火熱炙毬頭令水銀受熱上升升滿管內將及管口時即用吹筒向燈吹鎔管口如
page 9	是則外之天氣不能入而內之水銀亦不能出也最後用一平方之板上載玻璃管板管之間畫以分度懸於壁上則熱之多少可考分度而推測矣
page 9	前說作冷熱表惟節取於重流質誠為適用之至然其中尤為盡善盡美者又無若水銀蓋水銀較諸水類中沸騰固難而堅凍亦復不易若以清水而言鼎沸時之熱度與成冰時相較止約一百八十度之遠惟水銀沸騰之熱度與堅凍時相較則約七百度之遙西國所用冷熱表雖各有不同之度數要皆以水沸水凍時為兩要關夫水凍之度當於水變為冰時或冰變為水時置管毬於水中管內水銀必向一定處而不升不降便可知某度為水凍之度更有水沸之度於水溫時置管毬於水中管內水銀必離原度而升於某度升至水沸時即指定其度斯後雖煎至水涸亦不升降可記其度為水沸之度矣今人常用之表惟日耳曼國花蘭奚所作之針度其法以水凍時為三十二度以水沸時為二百一十二度自初度上至水凍度為三十二由水凍上至水沸度中有一百八十度由初度上至水銀沸之度為六百四十四度由初度下至水銀堅凍度更有三十九度也然所謂初度者是始作冷熱表之人錯認為極冷之度今考冷熱度數而上下多有所未窮者故存而不改而仍以初字名之嗣後於初度下數乃書一下字別之
page 9	夫水銀冷熱表雖善測平常之熱分但於初度下近三十九度則必堅凍且觀其將堅凍時尚隔二三度之遠乃竟忽然而縮則此數度下均不適用矣且於
page 10	初度上至六百四十四度則水銀必沸而亦不適用故必於水銀外另尋別法以測上下冷熱之極也今欲度初度之下數必用清酒以酒之為物無有能堅凍之者但其沸騰又為最易若升至一百七十四度則必沸而不適用是宜於下而不宜於上焉是以西國達士更於尋常熱度外另設數法以測爐火熱度但恐中有缺處不得盡善未免所推之度小有懷疑古者用塑成磁罐為火所凝雖至復冷必不再長乃於此時考之以為火力微則縮少火力烈則縮多即據所縮之分為火之熱度今 創一器尤為的用蓋用黑石或曰黑鉛此物似屬炭類中有稍小鐵屑塑之成管以火陶之極為堅剛斯後鮮能為烈火所變即將此管內載白金一條為天下至難鎔之金類亦能漸次生長者其法先將白金適如管內空處大但小短於管中另用一黑石塑成之塞以塞管口塞外另設一板晝以分度乃觀塞旁之針所指板上之度則知管內白金生長幾何矣若生長一二分則塞必被內物推出一二分然一二分之度又必先與冷熱表較定其所該之度幾何然後知白金生長幾何爐火之熱幾何也
page 10	又有一表名曰自記表即冷熱表變用之一法也此表能自記其冷熱度數不必勞人時時窺視可用以測人跡罕到之地與黑暗之中及海底之冷熱如所繪之圖是也夫圖中之表有二下表內用水銀載些鐵片水銀湧鐵升至至熱之度雖自復下而鐵片必不復下是能自記至熱之度也上表用清酒內和象牙骨一條兩頭大而中小若用以測冷熱酒降而骨亦隨之降惟酒升而骨則指定降度必不隨之升是能自記至冷之度此表名曰自記豈不誠然但一用之後若欲再用必持而畧倒之加以輕擊其板使鐵與象骨復回水銀與清酒而上以為再用可也
page 11	今將冷熱表所測之度臚列于左
page 11	引炭氣入壓氣筒而重壓之則氣變為水若復開其發冷藥物所成之冷下九十一度
page 11	筒則又化為氣其氣極冷下一百四十八度近北極人跡已至處下六十度
page 11	遠推天空星際處下五十八度水銀堅凍下三十九度
page 11	硫磺酸水堅凍下一十五度約推北極得中之度下一十三度
page 11	半清酒半水合而堅凍下七度一分清酒三分水合而堅凍上七度
page 11	北京仲冬得中之度上一十七度葡萄酒堅凍上二十度
page 11	合眾國之京師仲冬得中拉比蘭國最北處每年得之度上二十五度中之度上三十二度
page 11	水變成冰冰化為水上二十二度橄欖油堅凍上三十六度
page 11	佛蘭西京仲冬得中之度上三十六度英倫境內仲冬得中上三十八度
page 11	羅馬城內仲冬得中之度上四十二度上海仲冬得中之度上三十八度
page 11	地球面得中之度五十度粵省仲冬得中之度五十七度
page 11	英倫境內仲夏得中之度六十一度佛蘭西仲夏得中之度六十五度
page 11	羅馬城仲夏得中之度七十七度合眾國京師仲夏得中
page 11	北京仲夏得中之度八十二度之度八十度
page 11	赤道得中之度八十二度半粵省仲夏得中之度八十四度
page 11	上海仲夏得中之度八十四度人身血熱之常度九十八度
page 11	極熱之候於陰影中得一百一十四度清酒沸時一百七十四度
page 11	清水沸時二百一十二度鎔化錫時四百四十一度
page 11	鎔化鉛時六百零九度水銀沸時六百四十四度
page 11	鎔化白鉛六百五十八度當午物變紅色時九百八十度
page 11	圍爐之熱無牽風箱者一千一百四十一度銀鎔時二千二百三十三度
page 11	銅鎔時一千五百四十八度金鎔時二千五百九十度
page 11	鐵鎔時三千四百七十九度
page 12	續地理撮要終
page 12	以事而推地理其論無窮蓋人事無不包括概而言之其大端有八一曰國勢二曰戶口三曰國政四曰教門五曰風俗六曰土產七曰技藝八曰貿易所謂國勢者即地球各洲人所建立之邦國也上篇有說球面分五大洲此乃地之性質所居于中者約有一十萬萬人類分白黃黑玄銅五種而實皆為上帝一家之弟兄其所以在地面建邦設都而各君其君各子其民者良有以也此不暇細述獨將各洲所屬國數而言之夫歐羅巴大國十六小國則有三十餘邦其中最廣闊者則為俄羅斯最狹窄者則以大里之山馬里諾亞西亞乃五洲之最大者屬內之國不及歐羅巴之多而其大邦約有十二華夏稱巨擘焉而俄羅斯之屬于亞西亞洲內者則次之亞非裏加洲內地荒蕪居民鮮少國多沿海數約十邦其中著名者惟埃及耳亞麥裏加洲判分南北屬北洲者七邦花旗居其首領屬南洲者十二國澳大理亞洲所屬不以國稱皆名海島海島分東西南三大都會在東曰南海群島亦名波里尼西亞在西曰印度洋群島亦名馬來西亞在南曰澳大里亞群島每都會所屬島嶼甚繁難以枚舉
page 12	所謂戶口者國內之民居丁口也地理博士徧索諸國冊籍而核天下人類之多寡以定各國之興衰蓋治世民康物阜生齒日蕃而國勢昌盛當斯時也大抵二十五年間民數定多一倍若世之衰也鰥寡孤獨觸目窮民生息維艱閭閰患寡此天下古今一定之常理也所可惜者五洲之中司民籍者虛循具文所編失實故天下戶口之數難得其真按上所載居于地面者約一十萬萬人而華夏則已居三四萬萬之間天下各國實難與之比肩也
page 13	所謂國政者各國之制度所由出也夫天既生民則莫不作之君以司牧之雖海中遠島洲僻野部皆有君臣上下之別惟澳大利亞土人似無此體制天下之最鄙陋賤夷者即此洲人也考新舊二大洲諸國之體制名分互有異同亞西亞歐羅巴國其大統父傳子繼世代相沿但制度各有專尚至政令皆出自一人內有大臣以商其可否外有百官有司奉其令以致之于民令出惟行如有逆其令者即以犯法論當其議道自已稍有不當大臣非不執簡而爭然從違悉聽之君上大臣亦置之無可如何其君上號曰皇帝此等制度華夏俄羅斯國有之至或國政亦為君上主持而有國會以協同贊理使政柄不得自專每一政出必先與國會妥議然後見之施行如此則君民同在國法中君必遵守國法不能以苛政施民民亦必恪守憲章不得不悅服于上夫所謂國會者多分為二院一為公侯院乃世襲之公侯主之一為百姓院乃百姓自擇其才全德備品端行潔者主之君上另擇大臣以為之監理其間每有事務二院商議妥當然後懸之國門此所謂公其政于國中者也此等制度英吉利佛郎西等國有之上所云之國政其大統皆繼世以家天下其名號則曰帝曰王曰君此外別有邦國在上者不得以為世守其或該王既崩則于故家遺族中選擇一人或由庶民選舉有德者以承繼大統在北亞麥裏加合眾國俗名花旗乃三十餘大邦分建為國每國有正統領一副統領佐之皆為庶民所推舉者以四年為任滿另有國會分為二院惟國內無公侯伯子男之襲爵主下院者為眾民所舉以兩年為滿主上院者則又為下院所舉且三十餘邦共設一總統領以專主會盟戰伐大事另有總公會分為二院主下院者以二年為任滿主上院者以六年為任滿皆為三十餘邦子民所推舉者其一切制度與英吉利約畧相同但其政柄則歸之庶民矣如上所載國政之同異止概言之若欲詳究則在各國之紀內至于諸政之得失何者宜擇而從之何者宜屏而去之此非地理學所宜致辨惟讀者善自思之自可明會余之叙此不過欲以廣其見聞耳
page 13	所謂教門者各國所宗主之道如華夏之儒釋道三教歐羅巴諸國之皆宗
page 14	耶穌是也上云天既生民則莫不作之君以司牧之且亦莫不作之師以教化之使之知所當知行所當行以正其心以養其性上循天理下盡人倫夫人事之最切要者莫如教化之一道其關係誠至重也今生來生所倚賴焉孔子曰朝聞道夕死可矣至哉言乎足以證教道之重也又曰攻乎異端斯害也矣可見道之真偽不可不辨之于微也或曰各國風俗不同則各國各從其教斯可矣然余則以為人皆同類教當同宗合萬國為一天父之赤子且為元始考批二人之裔苗本當崇信一道方可敬迓帝眷而集天休至所云天作之師匪異人任自非帝所挺生者無以當此于華夏則曰儒教除儒而外書非至聖之書典盡不經之典徒惑岐途以自罹罪戾耳于波斯土耳其等國則曰天作之師惟摩哈麥而已除信摩哈麥之經書是逆上帝旨而自取覆敗于歐羅巴亞麥裏加諸國則曰天作之師是為耶穌其道為天下之達道存于新舊二約全書乃煌煌大訓信者得永福不信者得永禍今地球諸國各逞已教自立門戶紛紛不一若不博學審問慎思明辨何能分真偽以端趨向乎地理之學于各國之下必叙其教化讀者于以擇善而固執之庶可黜邪崇正去危就安豈不美哉
page 14	所謂風俗者各國之規矩習尚人民之性情好樂也如蒙古諸部幕居養牧群畜華夏女兒裏小雙足男子長長指甲印度夫死妻殉女人穿鼻帶環此等習俗各國不同要皆自行其是正不得互相訕笑也揆其由來或由世俗相沿或隨風氣變易地理之學于各國之風俗必廣採而詳述之俾讀者閉戶披書而萬里外之遠地居民其容貌衣服飲食好惡取舍淳漓厚薄靡不一一如在目前知識日增豈不快哉
page 14	所謂土產者五穀百菓麻縷絲絮之類也為衣食之所關正養民之大本夫土產似屬地質本當入地理二部之下然亦皆由人工栽植竭手胝足胼之力使荒蕪瘠地盡變為沃土良園土產因之以蕃庶試以一國攷之可類推焉如華夏南北地土有高低燥濕之不齊而高燥者宜黍稷低濕者宜秔稻民食依焉至樹桑養蠶除江浙四川湖北外餘省多不相宜然植麻種棉亦
page 15	各收其地利以為布帛之需即一國之土產如此而天下地球全面靡國不然蓋上帝養育斯民無所不備至北邊冰地南海諸島人物亦莫不仰被其恩地理之學陳載各國土產俾人知讚誦造化生成之大德也
page 15	所謂技藝者百工之所作也天下各國所不能無而所獨擅其巧者則各有專長如日本之漆器華夏之磁器大英之鐵器是也在昔亞西亞諸國技藝奇巧馳名天下然數百年以來歐羅巴振興亞西亞微弱如今佛之漆器甲于日本英之磁器甲于華夏可見有國者不可不日省月試以勸百工使之取法貴高則效諸國庶可補已之所未逮也
page 15	所謂貿易者日中為市致天下之人聚天下之貨交易而退各得其所如農者以粟易械器陶冶以其械器易粟是也上古之時人心淳樸以其所有易其所無兩不為厲後世鑄錢定制遂較錙銖而貿易興焉然其為利甚溥其為用甚便故遠方器物異地土宜皆可以阿堵致之即以華夏而論凡蘇杭綢緞閩浙酪奴十八省中皆資其用推而遠之雖天下萬國其器用服物莫不如取詣其宮中而用之也爰是價值因時猜疑頓息相交以信時靡有爭俾天下之人雖異服異言罔不迭為賓主真所謂四海之內皆為兄弟非虛語也邇來西國設造火車火船以為懋遷貨賄之用其便捷無以復加萬望華夏及早取法則于貿易大有裨益并于附海諸省多開港口則華夏幸甚天下幸甚
page 15	以上所載乃地理人事之大端曾于七號已叙地面質勢六號已述數學所推合此三編已畧載地理之綱領誠為國家之要務讀者推其類以盡其餘庶幾不出戶庭亦足以悉知天下事未始非格物致知之一助也
page 15	天下火車路程論
page 15	在下火車與車路圖式乃西國之最巧妙者也創制始于數十年前其利用與火輪船等船則利于水而車則利于陸特火輪船近年陸續而來唐人皆已目擊而火車則難以運來故唐人惟藉耳聞尚未目見兹將其利用之妙畧約陳
page 16	之夫火車以輪貨載客傳郵為用其創造時所費雖屬浩繁而有利於人物音書往來者實為至便在車主固收其利於無窮在各人亦耗其資於有限以其載貨而言至慢者一個時辰可行百里以其傳郵而言至速者一個時辰亦可行二三百里至載客則遲速不一其便捷輕利世無以復加者也今將於癸丑年底地球面所有火車路臚列於左
page 16	一合天下諸國火車路而計之有十萬一千九百六十七里在舊洲四萬六千七百八十五里在新洲五萬五千一百八十二里二所屬新洲之五萬五千一百八十二里合眾國着五萬一千五百零二里大英之加拿他着二千三百八十里西班牙之古巴海島着一千零三十八里巴拿馬之土腰着九十里南亞麥裏加着一百七十二里
page 16	三所屬舊洲之四萬六千七百八十五里大英着二萬零一百七十一里比利時着一千五百三十八里俄羅斯着一千二百二十里瑞典着二百一十七里以大利着四百九十二里西班牙着一百七十三里亞非利加洲着七十二里亞西亞洲大英屬國印度着二百九十里
page 16	以上所載亞麥裏加合眾國火車路較天下諸國尤多且長已成之路數有二百六十四於癸丑年底陸續告成另有一百三十四條共計如上所云有五萬一千五百零二里費用該銀五萬零八百五十八萬員如此足見會眾國之地廣而民富而且樂行義舉也
page 17	近日雜報勦滅高蘭海賊捷報
page 17	六月十一日近澳門海面有益列火船護押華艇兩隻艚船五隻為一帮賊船所截火船主即日抵港報知辣拉御火船主次日相與駛往高蘭遙見賊船遂尾其後欲乘彎水深處漸漸而進賊知灣內水淺火船無所能為自度退可以守進可以攻乃發大炮搦戰于是辣拉回港得花旗火船包丫但共事于十五日三點鐘包丫但火船發小艇三隻兵士一百與辣拉益列二火船同往夜尚未艾而已抵高蘭矣次早五點鐘各火船放下小艇戰具整備然後徐駛入灣初到高蘭時只見賊船一隻以為餘皆星散及益列遙見彎頭有華艇一隻即駛向前華艇愴惶揚帆欲走辣拉船主發小艇二隻截之益列追入港中見有賊船三十六隻惜乎所發之二艇不及助戰耳火船到時賊船正欲解纜揚帆但錨矴未起益列登時發炮賊眾措手不及無地自容因初不知火船先發小艇夾攻故無旁慮及小艇齊到奮然爭先早已逼近賊之船旁而包丫但之二小艇先奪賊之大船二隻逐賊投海于是餘艇雖小亦莫不賈其善勇奮臂爭先所以一時奪得賊船五六隻之多辣拉有一小艇只帶水兵五人及艇人數輩亦能奪了賊之大船一隻賊魁李亞輝之船被辣拉與包丫但二船之舟所獲其時有英水兵一人躍身上船用鎗射倒賊魁賊婦四名投海而死于是得了賊魁之船其船中除火藥煲等而外還有一百小桶英火藥云此時被傷者僅一少年花旗人股上為彈子所中耳辣拉有小艇一隻依在賊大船之旁被火藥煲自上投下幸不轟發後被一賊婦背負嬰兒者連投數煲火焰盈舟故艇人急脫身落水內兩人被鎗刺死一人受傷溺死又一人被鎗剌者乞援于其伙伴其伴素善泅水以手援之同泅水中被賊見之即以火藥煲中其頭顱登時已失去所救之人矣英火船主以五人駕一小艇攻一大船而却為花旗艇早奪纔登賊船而船忽然轟破當塲死者三人重傷者數人有一重傷者是夜方斃聞說此船約有銀二十萬賊黨共有千人死者約過五百獲其大小炮口共二百位大船十隻得逃脫者只十六隻小船而已惜乎二艇之不在不然
page 18	則當一網打盡矣
page 18	因時感事序
page 18	日前有一友人對余道及時事稱說近日有一肇府婦人到港尋子因其子曾作紅賊逃在港中鄉中公局押其父親以追緝其子故此母來港欲尋子以救父云云友人因詢余以大英事例凡逃命在港者大憲其許官兵來捕否余答曰我大英不知何者為善人何者為惡人歸斯受之而已有如上年亂之初生則良民來港避難今日亂之既定則惡人來港逃生我大憲于人無所不容皆以好生為念斷不任官兵到捕也余因思古者罪人不孥豈反有罪及父親之理公局諸公當不如是友人遂出其所述肇府紅賊大畧文見示余讀之大為嘆息因欲作一善後論以自杼已懷適一友人到訪袖出其與公局論善後書歷陳七辨誠為先得我心兹將二友之文統刻于後俾公局諸公或有可採未始非生民之福也
page 18	肇慶府紅賊大畧
page 18	現肇府各縣官員行文到該堡覈各鄉紳耆凡有兄弟子姪等係做紅頭賊者不拘老少均要捉拿斬首至其中為賊首者罪加一等定用凌遲碎?之刑如有該犯逃匿遠方仍要該處公局覈押其父兄房長待捉獲其紅頭子弟方得釋放不然仍將其父兄送官究治並將該賊之家產物業田園廬舍盡行充公倘該逆既無父母又無妻子兄弟其株累必然由親及疏目今官府如此嚴核斷無有漏網者縱使該逆十年後方歸家定要捉獲送官究治兹自四月初旬官兵既攻破九江復用船直上肇城殺賊加以各處團練兩岸夾攻賊被殺死約有萬餘而賊頭鯉魚仔之船約二三百號奮戰得脫由是直往廣西梧洲府適遇張敬修帶兵在肇府屬封川德慶兩縣交界堵禦兵少賊多難以坻敵逼着任賊逃竄今賊匪孤弱勢不能為各處地方漸底平靖此皆上帝有好生之德不忍眾人之塗炭也
page 18	與公局論善後書
page 18	嘗謂上天以生物為心聖人以教養為事古來妖氛初靖除舊染而與維新省
page 19	刑罰以定民志使愚夫愚婦安居樂業則羣黎戴而教化行天心合而邦本固矣然公局諸紳士每以此義為迕謂水弱民玩火烈民畏于是嚴辦鄉愚多殺無辜因而目擊心傷不得不明辨其理夫子產以嚴治國乃執法懲奸非以殺聞也季康子患盜欲殺無道以就有道夫子教其以善化民而儆之曰焉用殺尚書曰殲厥渠魁協從罔治繹兹聖訓今之辦善後宜嚴宜恕理之宜辨者一也五刑分罪之輕重者也方今辦犯有死罪而無生罪豈罪皆同等無輕重情節之可哀矜者皐陶曰與其殺不辜寕失不經古聖至言今獨異耶理之宜辨者二也苗民逆命大禹誓師苗民不即恭大禹誕敷文德古聖王德威并用萬國咸寕今群盜既散局議善後懲創鄉愚一則曰當殺無赦再則曰搜除務盡若云恕其前惡許其從善群則指為容縱包庇以是而思大禹所為是耶非耶理之宜辨者三也坑降卒屠城廓仁將所不為謂其既服不忍誅也今惡黨首犯盡竄湖廣利?蠢愚投戈荷鋤改邪歸正猶捕而戮之奚啻坑降卒屠城廓??天怒下失民心之所為與理之宜辨者四也靠紳士以辦匪黨公局之設原甚合宜然握權辦事之徒出于公舉者儘可得人出于投效者鮮不作敝夫投效者為利耶為功耶抑為忿耶三者有一鄉愚必受其害禍患相尋有必然矣紳士之可靠不可靠理之宜辨者五也勒令親屬交出匪黨勢所難已然賊四散遠竄以官兵勢力不能追獲彼親屬其奈之何況當時各村各賊無不各向親屬搔擾勒索今又從而嚴勒交出是亂亦禍不亂亦禍民何聊生理之宜辨者六也賊匪正兇既成群遠逃或投軍免罪而勢逼協從無知悞犯者日從而誅戮之非所謂刑罰不中民無所措手足哉理之宜辨者七也于斯七者理有判然何辨之不早辨也吾因有感焉聖門之學無非為仁西銘民胞物與深合夫子老安少懷之志蓋聖人以天地萬物為一體殘害之夫乃剜肉捕瘡之輩也大禹下車泣罪仰體上帝好生之心伊尹一夫不獲則曰時予之辜樂堯舜之道實出至性孟子論一天下斷以不嗜殺人歷覽聖賢心腸純是一個慈悲救世若教養無方刑殺是尚非聖門之學即非治天下之大道也
page 19	戒打白鴿票畧論此論是歸善縣少爺送來
page 20	語云賭近盜淫近殺蓋賭之為患甚鉅且烈也然諸賭博之中為患尤甚者莫如打白鴿票一事其法人人皆知兹不贅論獨論打此票之用字焉開此票者之出字均屬無定以無定測無定則其開者恒獲其利而打者罕得其財其或偶然打中其字不過千百中之一二人耳乃人之沉溺于中而罔知悔悟者不知凡幾亦竟甘受設局者之誘惑抑獨何哉今試將其患而約畧陳之蓋打此票者不論男婦老少不限多少錢銀皆得以為之始也利令智昏欲一旦而致倉箱之富繼也事與願悖忽轉瞬而成囊槖之空甚至蕩產傾家往往如是廢時失業比比皆然夫民務正業世鮮澆風今此票盛行以開其徼倖之心必廢其本分之業既虧行止復昧天君得財則酒色相尋比匪之傷不計失財則狗偷接踵犯法之罪何知且也投井懸梁隕命每因而起鬩牆反目操戈為此而興是可悲也為之慨然余曾目擊心傷不忍旁觀坐視用敢畧陳鄙語聊當規諫之誠倘蒙不棄斯言懇設革除之法使稂莠除而嘉禾可養積弊去而風俗可淳豈徒吏治賴以肅清即黎民實沾德澤矣
page 20	省城新報
page 20	本月所報亦無意外之事其佳音比前月更勝各處頭造豐稔因不遭風雨之患也近日各行俱興貨物充斥雖新茶未至而舊茶之為賊所阻者已源源而來矣貿易再興之兆于此可見焉
page 20	月內天氣不和于六月初九日颶風大作飄蕩舟船壤屋數間死人數百花艇快艇華艇皆被風吹壓直流泊花地河邊多有為風擊破者此番風勢誠多年所未有者也
page 20	六月二十日城門盡啟然譏察加嚴曾在城門內擒賊多名其中最著者有二監生焉一是香山何濟川一是黃埔何耀盤俱已梟首正法
page 20	于六月初十日憲示凡有為勢所迫與賊共事不久者若有人保結俱准赦免然天字馬頭每日所殺之數亦無大減滿城街衢盡貼逃犯名姓其形貌年歲一一註明此皆南海番禺順德三水諸縣衿著所出凡有擒獲逃犯者賞銀自二十員以至數百員
page 20	右江道張捷報在廣西大勝賊匪在潯洲擒賊一千名惟有大黨賊匪自湖南省直至仁化樂昌聞說此賊在湖南曾為官軍所敗者
page 20	目下番禺北參湖金溪二村未得不靖
page 21	殺傷官兵九名擒獲鄉人十輩廣州府郭與番禺縣李率兵七百前往平之
page 21	現在恩平縣依然擾亂客家殺本地約有五六千人大憲遣其附近五縣壯勇往勦云
page 21	京報
page 21	四月二十七日上諭湖廣總督楊霈前因武昌失守降旨革職乃自賊竄德安節節退守致逆匪復肆披猖著即革任交官文差遣
page 21	上諭西安將軍扎拉芬經朕命統兵徑赴襄陽四月十三等日賊由平林布等處直犯隨州扎拉芬迎勦於五里墩殺賊千餘逆匪愈殺愈多該將軍身受鎗傷猶復將賊擊退旋因傷重溘逝殊堪憫惻
page 21	旨逆賊李開芳等罪大惡極現經僧格林沁擒解來京著即凌遲處死以快人心
page 21	四月二十八日上諭陳啟邁奏攻勦饒州賊匪大獲勝仗收復郡城一摺饒州賊匪自竄踞郡城以來經吳錫光於三月廿八日督船進勦石玉等四面合圍逆匪突出五大股蜂擁而來吳錫光開砲擊斃三百餘名乘勢入城逆匪分為七股拚死巷戰我兵亦分隊截擊殺死一千生擒一百餘匪由東門逃竄經胡應奎等帶領水師攔殺五百餘人撲水死者四百餘即將郡城收復着陳啟邁移師都昌相機進勦以清江境
page 21	四月二十九日上諭陳啟邁奏逆匪由興安竄入廣信旋經克復一摺江西興安縣地方於三月二十日逆匪萬餘由安徽竄至遂即撲入代理縣狄上林督兵攻擊擒斬百數十人當將縣城克復餘匪竄至廣信署上饒縣蔡中和嬰城固守因大雨不能燃炮被賊攻陷蔡中和罵賊殉難廣信知府袁泳錫帶兵馳至二十三日賊分三股來撲官軍奮力攻擊殺賊數十名二十六日賊敗後官軍追殺千餘人偽尚書范姓均被殲斃二十七日晨兵勇進攻袁泳錫率兵沖入賊從東門墜水死者無算此股逆匪由婺源攻陷興安廣信經羅澤南等率兵收復辦理尚屬妥速
page 21	五月初五日江西巡撫陳啟邁奏攻勦饒州賊匪大獲勝仗收復郡城一摺五月初六日上諭向榮奏官軍水陸會勦盡掃三山賊壘一摺賊匪於四月十
page 22	三日竄?江寕鎮即時擊退十六日官軍分路進勦賊匪開炮抗拒吳全美揮船奮力進攻施放火箭將賊壘哨樓延燒陸軍乘勢上山將賊焚斬殆盡其山脚賊營亦經德安等燒燬三山江面一律肅清
page 22	五月初七日上諭葉名琛奏匪徒闌入陽山縣城旋即收復一摺上年秋間英德匪徒三次圍攻陽山縣經縣宮步霄擊退嗣有另股賊匪抄截後路闌入縣城該縣督勇萬餘攻殺斃賊無數即將縣城克復
page 22	五月十二日江督怡良奏克復寶山縣城默邀神佑三年八月初七日縣城失守典史曹錫爝等糾約紳民定期於二十日夜設計收復爾時忽見城上紅光照耀有異香自城隍廟中出恍有神靈往來指揮勦賊之狀于是逆胆頓褫我軍勇氣百倍一鼓而下即請賜加封號以答神庥
page 22	五月十七日上諭楊霈奏勦賊獲勝進攻德安前孔廣順於四月廿九日克復隨州該匪敗竄於應山縣一帶擄掠初八日有賊三四千人上竄劉富成帶兵迎剿手刃賊目數名追至河邊斃賊七百餘淹死者無算我軍過河追殺四十餘里賊鋒已挫
page 22	以上五月十二日京抄所載寶山縣城城隍顯靈實乃奇事若非江督有意欺罔天子則江督必為庸人所欺其所請賜封號以答神庥窃思各府州縣被賊占據城池者甚多不知該處城隍可有減削爵號否耳堪為一笑
page 22	上海新文畧
page 22	按上海新文紙所載于六月十九日有火船二隻與大英二枝桅兵船在上海解纜北上欲剿除北邊海盜其火船一名寶順一名孔夫子皆為唐之大憲與花旗大英大商所購買者以為運餉入京并緝捕海賊之用從前寶順獨自開行一日遇賊以勢孤不敢與敵此次二船同行又得大英兵船相助料必所向無敵北邊海氛可從此永清也前月已記廣東唐商購買火船用以運貨兹記唐憲又購買火船用以運餉捕賊此皆善舉若能多行則大有利益于華夏也余日望之
page 22	歐羅巴新聞畧
page 23	英八月二十六日接到歐羅巴七月十一日新聞紙畧云前月所載英佛于西巴士多卜魯城轟取俄之炮台二座此乃一時悞報大半失實兹特再詳言之其始實獲外邊炮台一座其裡面一座名曰馬拉鴿堅固異常至七月十八日英佛戮力攻擊終不能下英軍死與受傷者共一千四百三十九人佛軍死與受傷者三千三百零八人俄軍死而受傷者三千九百六十一人英佛軍退于外邊炮台左右建壘守禦未幾即當再行進攻
page 23	于波羅的海英之大帮戰船四處橫行俄船不敢出口但英船亦不敢抵岸因各要處海邊俄人于水底多藏暗器俗名曰地獄器若船觸之器機轟發船必受害故此英船必先撈起然後敢進
page 23	于英六月二十八日于歌羅美地英之大將軍以病去世全軍縞素大為傷心事聞英國皇后御筆親書安慰其妻子國會商議每年恤其妻子約銀三千二百兩襲其爵者每年約俸銀六千四百兩至三世方止大英于臣之有功于國家者其恩意之厚有如此
