page 1	一千八百五十四年正月朔旦第壹號
page 1	遐邇貫珍
page 1	香港中環英華書院印送
page 2	第壹號目錄
page 2	補灾救患普行良法
page 2	喻言一則
page 2	近日雜報圖附後
page 3	補灾救患普行良法
page 3	余嘗縱觀天下見患禍之數恒隱伏於人間自始生以至溘浙其閱歷艱辛勞苦可勝言資產無長保之勢富貴倐變而困窮疾厄致喪身之灾眷屬無依而孤苦今試以人之形體視之內察其神志皆若可以運用廣遠長存不息永享安康而外覽其軀貌方壯盛之華年誰料忽成衰邁處安居之樂境意外偶遇橫災何以禍患之來恒不能免其所以然之故令人不可不深思之也竭吾人之識量不能究悉其故惟於上天啟迪庶類之聖經曾明皙載之內云始時造一夫一婦以為群倫鼻祖置於極樂園中前後左右皆有美樂可娛其身原可長存不壞其性情亦本豪俊純良後因其違上帝教諭於是罰以厥躬殂折而秉性頑惡此後其性遂日趨於惡而不向於善其繼育嗣裔亦克肖之而日深溺於惡
page 4	頻致其禍殃惟上帝恩施宏廣不慰庶類之陷於灾危特親為降臨凡世現身示教且自受死亡以贖人愆罪至今凡信依者死後仍得獲其初純良不壞之福焉且更垂佑增錫吾人之識見智慧使在今之世亦能輕減惡而稍免禍殃今夫宇宙人類中所常遇之禍而極其苦惱煩瘁者其數有三一則回祿之慘舉目器物樓房頃刻盡歸烈焰一則商船失事或遭覆沒或遇盜刧一則貧窮家屬一旦喪其所倚眷口遂無以為生首則凡庶類不論貧富皆或遭之次則惟商賈為然三則於貧乏之民每受其阨此三者其憂煩困苦何可勝言若能措處善法俾以救其阨而減其灾豈非厚幸歟現在英吉利亞美理駕等國皆有一善法以輕減此等灾患非由濟賑施與乃建一保固之方凡同人欲與保者不論若干家歲攤付銀若干於為保固之主人倘遇某家被灾保主即按數賠償則是灾禍之臨非一人所肩實眾人共任而分當之也如此歲攤者固蓄後來之益而為保主者亦獲應得之項以相酬是為兩資裨利中土曾無此法茲為縷叙其詳俾同人共知其為善舉良式也凡世上變故之來在乍遭者雖若出乎意外非思慮所能及若綜百年而會計之皆若有一定之程式可按籍而稽也設如有人一宗於此將若干年為一期恒以此期與別期更相推較舉凡人類以幾歲死者若干婚娶者若干產嬰兒者若干所產之嬰兒男若干女若干房宇之被燬若干船隻之被難若干所有之數每期較對皆符合如一轍以泰西各國按之凡產嬰兒者時按籍騐之每產男二十二則產女二十一其數不爽在英國同於某日生者一千人閱二十歲則尚存六百零九人至四十歲則猶存五百零八人至六十歲則僅存三百六十四人至八十歲
page 5	則止存九十五人倘届百歲則無孑遺焉此按戶口歲冊可核而悉之確數也今如某郡於某年內有房屋一千間被焚不得謂其年所焚之屋一千間即以為每年所焚皆準此數也蓋前年或所焚無一而後年或焚者十屋數常不齊惟於十年中焚屋十間二十年中焚二十間三十年中焚三十間如此推衍始可以定其概畧大約每年所焚之屋以一間為率也積年愈久核其所遭愈不爽惟人亦然今僅將六七家騐?所育男女各數恒有參差或全屬男或全屬女或男女適均惟統五十萬人家計之即得其準如前所云每產得男二十二得女二十一也英國近年地判各圖每圖各設官員專司其事凡圖內庶類生者死者或疾病告終或非命傷折者皆登諸籍去年以通國戶籍計之每二百人中死者五人焉至船隻遭難亦設公局以司之凡船隻肇造以至毀壞繫以某地時日情形亦皆籍而彙之是意外之事而操諸意中既能核計其準且確如此果將何所用之乎試申其說而詳述之設若有同年齒之百人於此余為之保主能確知此百人若干歲每年死者數應三人即向此百人令其每人交捐項四圓余保其內人年中有死者即付保項百圓給其家眷此舉有益於閭閻不淺其在貧丁寒戶經營謀生僅足度日不能有所蓄積貯備身後之需一旦溘逝家屬困苦今有此保項斯濟其困矣且余共收捐項四百圓乃年中支付保項三百圓尚餘百圓為保主所得斯二家咸獲其益英國常有業此為資生之具者惟捐項數之多寡應按捐人年歲之壯老科之如此百人年皆三十歲年內約數應死其二是凡三十歲人欲得回保項百圓者應交捐項二圓外仍加若干以酬保主至年臻四十則捐項應遞為增多蓋擬諸壯室之年
page 6	其死日似較畧近惟英人恒習凡與保皆自始以逮其終身焉在保主預為籌度視保人似能有幾年捐項且核計所捐之項以權子母歲息能獲幾何由是始定其人應捐多寡之數也凡捐項交納皆有定期逾期不能措交雖前經屢交之項作為烏有保約執照皆成廢紙是之謂出保凡保人之自盡自戕者亦然至保人善終之日眷屬乃持保約執照及歷歲交捐項批迴字據詣保主而全領其保項焉至保回祿之道亦與此同設有屋千間於此余為之保主能確知此千屋內每年數約焚其一每屋值價一千圓則令屋主每人歲付捐項一圓半倘遇焚燬余照數償之外尚餘五百圓為保主所得兩皆獲其資益矣於船亦然設有船百艘於此余為保主能確知此百船內歲約壞其一則按船之價值若干每兩一分征作捐項外加若干為保主酬欵倘船價為數太鉅一主不敢獨保則將其船分作數股一船常分保於數主一主亦可以兼保乎數船以視昔年之貿然冒險涉危其禍較少蓋按此法行之一主保百船即有一船遭禍而餘船之獲利正饒歲進日益恒覺豐隆今英國及亞美理駕皆慣習而行之凡業主貨主命船出海皆先為之與保其價值焉至貿易生理昔年多有危阨今則與農圃工藝等一例臻於穩妥蓋所保各種災禍或回祿或沉沒或盜刧如有失事均得還其原價也且此保法尚更有善效在英國各大城池都會其各保主羣為設法置備水車救火器具一遇炎灾迅即撲滅至船隻稍欠堅固則保主不肯受保而商人於無保之船不肯附搭及任載貨物業主則加意選材勵工務期精固堅牢致失事日鮮矣深望以前所云能令閱者寓於目而繫於心思維及此而保固之良規將流布於中土與泰西諸國同習慣
page 7	而行之貧富皆受無窮之益豈不休歟
page 7	喻言一則
page 7	靈臺上馬鹿同遊其馬每受鹿欺積怨於心無以報復自思必須人力方可雪恨乃求一武夫曰馬受鹿欺久矣此恨難消求壯士為我報仇馬當終身圖報武士曰汝欲伸冤必須言聽計從任我驅使乃可馬曰得君相幫水火不避無不應承武夫遂置鞍蹬繫其身上又以鐵環勒其口從此騎而鞭之報仇之約絕不提及馬悔日前受鹿欺尚不能忍今受人騎終身僕僕悔無及矣甚矣人力之不可藉也
page 8	近日雜報十一月十四日有花旗國船二隻由金山抵港載回中土人五百六十一名有携帶資財返里者有暫返鄉井度歲仍圖前往金山者另有別國船由彼抵港載有中土多人從息力葛刺巴亞士低里亞三地回者亦不少其由息力葛刺巴者係自昔年以來貿遷生聚於斯實繁有徒而前赴加爾各得孟買兩地者亦有之惟金山及亞士低里亞均為產金之地離鄉井而越境至彼者乃出於近年但事雖起於近年而人數至盈萬累億之多越境之人將來日見其增因各處皆需營建工作而人力尚缺種田砌路築室造舟其費不貲皆已具備乏人力操作而已現際各國馳駛往來之道皆臻便捷傭工者恒如貨物流轉擇利是趨自茲不遠余思中土人多有遷赴花旗國南境及西印度海島種植棉花甘蔗加非等物況現值南北亞美理駕地其居中咽喉如莖處名巴拿馬需鑄造火輪車路及開挑運河以通接太平洋大西洋兩海免似從前往返紓迴故興此大工需人尤多亞士低里亞地因近時探出金礦眾民多詣採金致各牧塲內工作稀少新西蘭之地俱然想能坐致中土人趨而補助之也畢竟寰瀛四境無處無中土人似此兆億儕流越境與別邦人士往來接洽不得不於中土情形風氣稍有變化自有變而至於美者可無他虞耳越境之舉不獨中土人為然西土各古國人工繁集工價賤減人數逾溢每年皆有同此長川外出以競趨維新之國地未開闢人工稀疎工價昂貴者以為謀生之區設以英國一土論之往年每月出境人數核計竟與一大城邑之數同辛亥年內計有三十三萬五千九百六十六人壬子年內計有三十六萬八千七百六十四人若按月計
page 9	之即三萬O七百三十人也其年中出境至花旗國者二十四萬四千二百六十一人至花旗國北境之加拿打者三萬二千八百七十五人至亞士低里亞者八萬七千八百八十一人其至各零星別地者三千七百四十九人而已惟西邦人出行者與中土人登程逈不相同西邦人俱挈眷而行中土人多孑身遺家言邁於理既屬不宜於事更形不便推原其故因中國婦女例不能任便外出隨意聘游在別國則不然即閨人處子雖薦紳豪富之家皆得遊行自如亦從無虞相欺外侮之事茍出境經營之人有眷屬者儘可偕同前往因舟舶各有艙室位置區別恒如常居若有少妻幼子輒棄置他適僅託諸不關痛癢之人為之照拂聽其欣戚歡悉一何居心之忍乎縱使年中或有寄資而天涯路渺尺書沈浮能否安函抵家固難懸揣或遇旅身抱恙歇工乏資則寄項更無從措辦凡此皆能致妻孥困苦眷口饑寒茲以吾儕意見按之有家室者斯携之偕行為宜如此即或不幸旅人病殞他鄉眷屬尚有所依籍設法終期自立猶勝於拋置在鄉井舉目無援孤悽莫告也其富貴鉅族者能預為貽留厚資以安頓家屬似尚無礙然亦不宜拋家別室久閱歲時置之度外且骨肉分處暌離積久必有意外之參商英人遠適者倘倉卒無資携眷則先投身是他徐圖傭值蓄積俟有餘饒即寄項接眷去歲英人出境至花旗國凡寄資接眷者登諸郵籍有數可按共計六百七十六萬九千餘圓在西印度海島現懸招帖廣隻僱工其業主皆樂人之携眷同往如有眷口同赴於彼者則眷屬之船費悉取給於其主蓋抵彼時凡操業皆可兩人同力合作即携至孩穉轉瞬長成亦可勷力任勞是家室安康而工作曰旺即主人之事業亦可期其蒸
page 10	蒸日上而增高豈不美歟
page 10	英國花旗國兩土人游行遠適者指不勝屈恒有旅居寓館使游人客子有賓至如歸之樂近年建造旅寓數處皆極宏廣茲述其尤著者在花旗國鈕札西郡城海濱寓館一所實為炎夏游人憩息之區?室以招涼澄波以暢浴其館樓叠建四層其四角復有二層傑出其巔前簷寬三十丈沿旁廊廡長五十丈內院階墀闢地為園亭位置名花異卉紅翠繽紛中搆活機水景噴瀑激湍永日神怡臥房三千五百間外復有客次廳堂宴飲茶話各有其區尤極壯麗每客每日計費銀二元半為寓值及餐膳之需若酒醴若浣濯衣裳若童僕使令費皆在外臥房內各設一浴池壁上安管置機拔塞放泉溫涼各隨其意夜熱燈不假焚膏悉置管收取煤烟氤氲之氣長筒貫接需時即燃光明如晝其氣管水管皆範鉛為筒流貫四達共長三百七十五里主人所收寓資其數實鉅蓋寓館內居人恒滿按臥房之數計之每日可收八千七百五十圓各雜費不在此內此殆可為天下至廣之旅寓也已
page 10	九月初二曰土耳其國在新疆葉爾羌之西投軍書與俄羅斯國約期交戰茲括繪小圖附於後閱者可以覽之了然土國輿地西境半居於歐羅巴東境半居於亞細亞有黑海馬木刺海實處兩國之中西境居歐羅巴地者與俄羅斯國境土壤交錯實為比鄰有多惱河截然橫亙以分疆域而土國都城名君士但丁建立於斯近者起釁之由則因土國主崇奉回回教而俄國主崇奉天主教土國境內民庶間有奉天主教者常希求俄國主恩施庇護俄國主即有宜何如置待各教中人之處致函辯論惟其有所欲云何土國主未能概允於是俄主竟
page 11	調遣大軍命將統之逕越多惱河界駐札於土國西境內以示威抑强令使從而英吉利佛蘭西俄斯的里亞等國為之調停勸導俾免兵端均向土國告以若何辦理可冀俄主允議息爭而土主亦弗克相從亦遂大興軍旅意欲驅逐俄軍出境第土國力微勢緩似較小弱俄國氣焰雄武士馬精强倘終無英佛諸國協力勷助土國必為所克現英佛二國已派調師船二大幫每幫數十舟椗泊土境內相機進止惟刻下尚未悉統師者其意若何容俟後報方得的耗也
page 12	月內有上海來信云該處城池尚未收復本月初七日有各路官兵進攻先期吳道台曾有照會駐上海各國領事官內稱擬於某日攻城交仗恐斯時良歹不分紛紛殺戮請將各國官商署行所用之司事中土人等姓名貫歷錄造冊籍移交備查俾是日交仗俘獲人眾內有確係署行人役等供出姓名與冊相符即行釋放云云英領事官未允照行及過期始有交兵亦殊未分勝負惟東門一帶民房舖戶遭焚燬者二千餘間損耗資財器物貨項數以鉅萬計且使億庶商民蕩析流離喪家失業慘罹浩刧至城中人日用飲食固未嘗缺乏蓋城外蓋篷為巿貨賣交易城中人即羣立女墻上縋籃貿易接濟不匱
page 12	佛蘭西公使九月三十日由上海乘火輪船遡江抵江寕前篇曾叙北路兵信已抵藳城茲上海有閱十月十五六邸抄內雖有勝保屢次馳報迭得勝仗多有剿獲等奏而敵人依然漸次北行竟抵楊柳青都流等處且近有山東海船抵上海其來信則云十月廿七日天津洋府已遭失陷守土文武已多逃逸勢如瓦解矣
page 12	廈門現安堵本月十五日中國官吏已復設稅?開征各國商船課稅
page 12	福州地方安靖茶葉貿易盛旺異常各國商船多至彼交易且有預定來歲之茶者近得一信福州城內地方官出示准身家殷實人設立公茶行一所承充總茶商
page 12	寕波府前滋事匪徒近復蠢動城內居民紛紛遷徙官憲出示嚴禁並捕匪十九人正法地方賴以安康
page 12	英十月初十日花旗國博斯頓城有新製至鉅商船是日竣工落水其船長三十二丈闊五丈三尺深三丈內艙上中下
page 13	分四層可以任載十萬餘担擬駛抵金山暨來本港攬載
page 13	十月間有英商船一隻由廈門駛赴福州於二十三日在洋面被盜匪刧掠旋經火輪師船聞報馳赴剿捕殲燬四十餘船而師船尚有三板小艇一隻水手五名失落無踪現在水師軍門懸賞購訪有知該水手等下落能報信或妥送就近英官衙門者獲回水手一名賞銀一百圓
page 13	前第四號篇內曾叙本港地保各條例茲擬增改數語前云?辦人以二十四名為額茲改定為十二名前云會議時同座者以五人為率今改定為三人又增一條曰同坐會議之際倘有事出於可否兩岐者勷辦人或左袒或右袒各署名於紙隨視署名多寡之數以較定所議凡地保署名抵作勷辦人二名核計
page 13	前第一號篇內曾叙俄羅斯國師船夏間由港前赴日本國等處茲已於上月返抵上海據云日本現遭大喪其國主殂逝
page 13	北亞美理駕地北冰海一帶歷來英國派船至彼探覓新地途徑七年前曾遣眾駛船北行久無音耗三四年間復再派數船由東西兩洋遡流北上探訪前船消息去後數載信亦杳然近接郵信云已得東西兩洋船回耗具言兩路船隻已得相遇會晤於北冰海竟得其海道七年前之船終無耗
page 13	前第四號篇內曾叙金山地方有花旗國善士欲創建一大院需銀一萬八千員聞已捐得萬員今中土人亦共捐銀二千員
page 13	本港公使文大人秋間奏請解任回國現已得旨准於來歲三月間另簡派新公使來港接任
page 13	港內下環燈籠洲地方舖民聚落百十家於月前有匪數十
page 14	人於夜四鼓時明火鎗械毀門將一烟舖搜刧一空且鎗傷巡役及街隣數人藐法兇頑實為十年來未見之事
page 14	舊歲英國各港進口出口船貨有籍可核茲列於左
page 14	一本國進口船貨四百九十三萬四千八百六十三蠆
page 14	一別國進口船貨二百九十五萬二千五百八十四蠆
page 14	一本國出口船貨五百零五萬一千一百零六蠆
page 14	一別國出口船貨三百一十九萬一千五百九十六蠆每蠆計十七担零
