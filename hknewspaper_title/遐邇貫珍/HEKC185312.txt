page 1	一千八百五十三年十二月朔旦第伍號
page 1	遐邇貫珍
page 1	香港中環英華書院印送
page 2	第五號目錄
page 2	地球轉而成晝夜論
page 2	茶葉通用述概
page 2	喻言一則
page 2	近日雜報
page 3	地球轉而成晝夜論前論
page 3	地形之圓確有可據其說雖反乎古人其理要不可誣矣茲則更為翻新之論而即地之旋動者言之夫地之旋動有二一則每目自旋一周而成晝夜一則遞年匝日一轉而分四時今以其理之有憑因折斯人之不信惟恨限於篇幅難於具論亦祇得先言其自旋之理而已試執一人而語之曰地常轉也則其人必囅然笑曰未必然奚轉而吾不之覺也此似難怪其言然亦未之思耳茍思之何至以已所不覺遂謂其物之非動即如舟行於風恬浪靜之際去甚速舟中人不覺舟動反疑兩岸之飛走舟上河則岸奔下舟下河則岸奔上山林屋宇去如風中之帆是豈得謂不動者忽轉而能動乎亦至動者反以為不動耳地之於天也亦然以地比舟以天比岸地動即無殊於舟處其間者乃謂天轉不亦
page 4	仍存舟行岸走之固見乎故不能以已不覺其動遂决地之非動明矣惟然則必有更一說而相詰者曰地果動耶吾恐上者忽下下者忽上勢若轉九人物託於其間得毌有顛危傾倒之虞然吾不以為然也前以橙比地形之圓今仍以橙而申言之當夫橙垂樹杪蟲蟻每緣之而行且有於橙上堆坭若自營其屋然者即俯而向下從未見其顛墜也此或別為一理與地面人物不傾之故不同但微物且有其以然之理而況妙用之在天地乎蓋嘗觀夫西人駕舟的是匝地航風帆馳驟或在此邊或在彼邊時上時下並無倒懸跌之憂不已見託處之甚安乎所以西方博士論及斯理嘗以萬物相引為言且夫萬物之相引其理亦於大小之間為易見耳大者引之益力則小者勢必因之相去愈近則相引愈緊如貫地心而度知是二萬八千六百里即知地之周圓九萬里有奇地如此其大人物如此其小以小引大又何疑其勢之尚離耶即執上下倒置之意以為言亦可由是而悟其見之迂矣試思于實包乎地則地面人物周圍俱頂天蹈地是四面皆上地心為下人物有所謂上下其實地面則無所謂上下也或又謂地浮空際無所依附奚能久居其所噫以此為問亦未明乎相引之理而已日大於地約一百三十九萬倍故地與眾星皆為日所引若地面人物為地所引然是以各得恒居其所也由是觀之吾固知宇宙內之物亦惟此相引之理而卒之莫不各得其所以仰副
page 4	上帝作育生成之意而智能因以顯焉奧哉上帝何智慧之大乎其法不可測其踪不可追使徒保羅所云吾輩恒當念誦矣上既折人之難信茲則始言地球自轉之理其說之易明而可據者固有其七也太陽每日東起西落空中列宿
page 5	亦每日環地一周淺識者浪謂星日真行不知地實自西旋東則星日似是西行如上文取譬於舟行岸走之意其旋之遲速一視夫地之大小今地周圓約九萬里計十二時之所旋每時約行七千五百里其勢之速有非人所製能轉之機械而能及者故人不信地球之大而能旋轉若是也謂非地轉而疑是星日運行則何不即星日之運行試細推其遲速夫同時數而旋一周則圜徑倍大必其行倍速今西方博士詳考天文言日距地三百四十五兆里則其運行之周圜必約二千一百六十七兆里以分十二時每時該行一百八十兆餘里每刻行約二十二兆里有奇烏闌哪星距地六千二百七十五兆里其運行之周圜必約三萬九千四百二十七兆里每時該行三千二百八十五兆里每刻行約四百一十兆里有奇恒星至近者亦約離地七千萬兆里則其運行之周圜必約四百三十九兆兆里每一瞬息須行五千零八十一兆里有奇尚有星百倍遠於此者其行必較是還速百倍茍以地轉之速為難信詎能信此哉況此日星較地為大烏闌哪星大八十倍日大百三十萬倍有奇恒星或與日等以日星之多且大而速行若是誠不可信故必地球自轉為較近理此所據者一也以上所論驟觀之似屬難信故又畫圖以明示之中央甲乙字線圈是地球丙丁字線圈是日所行之周道戊已庚線圈是烏闌哪星所行之周
page 6	道辛壬癸字線圈是眾恒星所行之周道若云太陽及行恒諸星每日周地球而並行則一看圖即知於地愈遠者行必愈速幾倍
page 6	設星日果速行若是勢必早成虀粉何者因有人曾以杉木為炮彈計所行每刻不過幾百里而此彈轉瞬即為飛灰若頃刻而行十餘萬兆里雖堅如金石亦何能固而不壞乎今不見日星之竟作揚塵也此所據者二也宇宙之物祇有小圜大未見大圜小者土木二星非圜傍小星而行乃小星圜彼而行耳月小於地五十倍故二十九日强圜地一匝五星皆圜日行以其小於日數千倍也今日大於地一百三十萬倍豈於此獨反其常例以若大之日圜行若小之地哉茍地不旋動則壞宇宙之和窒造化之機矣此所據者三也地如不動而諸天星日皆速行以圜遶之則與上帝之智慧不符夫以智慧言之亦正有堪取以證夫地之非不動者如人欲炙一雞不將雞自轉其身以向火而費重貲作機制欲使滿屋挾火環行以炙之人必謂其不智甚矣又或有人然燭欲周照一小球則必令其球自轉庶易易耳乃舍此不為必欲廣設機關令全城旋動携燭以照之豈非至愚哉地雖大方之天日亦小球耳上帝不令自轉乃造如許巨燭於空際使之運行疾走而地始成晝夜何以異是此愚劣之事人且不為而謂獨有睿智之上帝為之乎抑謂上帝之智不及至愚之人乎斷乎其不然矣此所據者四也物事有可類推而知若行星之與地者今窺行星亦皆自轉如所論乎地者然單言木星較地尤大一千三百倍而自東旋西約五時一周居其上者必見星日運行於彼似我見其運於地然但尤速過半耳彼實自轉而見星日似行因此可推地亦如
page 7	是蓋自遠觀地亦一行星耳此所據者五也地果恒轉則有丟物離身之勢赤道之處尤然是處其轉更速故也丟離之勢成則相引之勢減彼愈强則此愈弱當赤道之處丟離之勢最强而地之相引必最弱今以時辰鐘搖錘騐之果然可無疑於地轉矣此所據者六也地轉既有丟離之勢故必中腰圓滿兩極畧匾其形如橙說見前篇行星皆自轉是以形與地同此所據者七也七據既明地球自轉則晝夜之理顯然矣蓋日光居中地面轉向目處則光轉離目處則暗周行不息則光暗迭更光為晝暗為夜合晝夜而得十一時七刻十一分四抄是地周轉一匝之時也近赤道處晝夜平均赤道南北互有短長每日不同夏至晝最長夜最短夏至後晝漸短夜漸長及冬至則夜最長晝最短冬至後又漸轉而為夜短晝長矣但北方盛夏晝長正值南方隆冬晝短南北兩極盡晝盡夜者各半年當北極盡夜時則南極盡晝此因地球旋日而行南北互向於日所致下論方詳言之地既恒轉若此則各方晝夜俱不同時人居我東十五度其日出日落必早我半時以地旋轉每時三十度也讀者或異此篇所言則請頌美上帝之奇謀妙作可耳
page 8	茶葉通用述概
page 8	夫朝涵夕濡之物享其利者宜述其源而日盛月增之程觀其繁者可綜其數茶茗佳品肇自中土而普達西邦利用流行由來尚矣此篇所覼縷者凡於茶之若何栽植若何採焙及乎內地集而販者何人聚而售者何所概不及贅言而條書之誠以此中曲折中土人較余為尤詳也茲畧述數行以見茶之在於英國其興用始於何年積漸增盛以迨今日復叙其在別土他邦亦有試栽而仿植之者是則舉世之人皆可以知其貿易隆茂廣運流行無遠弗屆且如何能使後日其額愈廣而其用愈增俾兩國均獲無窮之益亦可知內地產茶之區更須於栽培滋護之時宜如何倍加勤慎不致收成稍歉令各國商人或思他詣別邦購求以補其缺中土培植茶葉實為濟世之具大塊之上產此嘉物舉凡億兆儕流中曾無一人能旦夕而廢此者是以茗飲流行躭酒者因而稀少惟泰西各國中人以下每冇以醲醴為嗜者沈?無度浪費孔奢習成酩酊眷屬家口俯畜無資近年以來英國與花旗國多以茶抵酒頹風漸挽起色日增夫以中土之廣地不愛寶想必宜別有他產如此之類一為人所知即大啟貿易之門增廣騰茂終為兩國民人之裨也孰思茶之一物於清朝開國年間在英人尚為目所未覩彼時茶之珍同球璧東洋貿易公局即粵省所謂公司
page 8	曾購獲二觔許於歸棹時舉之為奉進君主之儀未幾旋冇試販者其數無多皆運自葛刺巴繼乃由中土大興販運捆載纍纍歲復增盈迨至上年綜核其數竟至歲運七千二百萬磅四千八百萬斤昔時茶一杯視同珍味非富家不能辦此今則庶乍翁嫗皆得朝夕用之甚至飲必以時屆時稍緩滯之而生懟者在英人之用此少滲以牛乳及
page 9	白糖和而飲之以七千二百萬磅之數推計其用牛乳白糖歲需不知幾何因此而孳育牛畜者不知幾羣栽植蔗田者不知幾畝均藉此為餬口之資倚是為營生之具其利之普豈可以道里計乎致利之根源悉由茶葉之肇運西行故也況以交易之際或以貨抵或以銀購均必使兩國民人各有榮滋茂發之美倘意外出有釁端致兩國失和貿易中斷其貽害兩土商民又豈可勝言誠可謂兩相和睦彼此通商交待盡禮兩國均獲福祉其日增月盛於無已時者豈不休歟中土茶葉至英其進口稅課為數甚鉅花旗國初亦相同彼因近年以來欲招徠茶運使眾庶民羣趨茗飲而節其醲醴之嗜故減其稅額以鼓舞之英國近將仿行凡茶稅定則前則每磅征銀五毫二三錢七分四厘今則減為每磅征銀四毫四三錢一分零而已繼且定為三年遞減終將減至每磅征銀二毫四一錢七分零為定額而止次於英國用茶之多者則有花旗國去年從中土運至彼國計四千一百萬磅二千五百六七萬斤又次者在歐羅巴境內各國用數尚覺不奢其歲用約計六百萬磅三百七十五萬斤則俄羅斯荷蘭二國所用居多俄國由邊境庫倫等處陸路販運者尚不在此數內以上年中土運至西邦統其大數計之約一萬三千萬磅一萬一千萬斤零除中土外多種茶葉不過日本國或且思別土必有能栽之者所以近來每多勤慎試植貿易公局於西藏之西邊希馬拉雅山闢有大圃數處西藏之南亞珊亦有之又於安南東京緬甸葛刺巴南亞美理駕等土皆有植之者在緬甸用茶之法則實逈異製以醬豉浸於油內以貯之至英土則天氣寒洌植之而滋長不蕃不過於大小園林盆育於玻璃暖花房內與別國之奇葩異卉同置一區以備未經遠遊者之玩賞而已中土茶產於海濱者少恒託根於腹
page 10	地山澤距海濱遠者且有二千餘里之程運至海濱肩挑舟載需費既饒而閱時亦久及抵海口登商舶其價值因積重而致昻惟將來中土一同於別邦恒用機捩轉輪之器載運馳行一時而達百里既省肩挑舟載之艱勞費鉅而茶價反輕減於今日是所樂期而深?者也假以數年其克臻此乎
page 10	喻言一則
page 10	羅浮山下蘭若幽棲小犬守於門外適來一狼捉而欲啖之犬跪而請曰念犬年輕瘦瘠即奉大王烹之亦不敷一餐之飽何不俟我肥壯而後食之豈不善哉狼信而釋之越年餘狼尋此犬見犬躲於主人內室狼以手招之犬曰我知之矣不必等候此後大王若遇別犬求赦切不可信吾乃驚弓之鳥畏釣之魚一之為甚豈可再乎無勞?望狼悔日十賒不如一現即此之謂與
page 11	近日雜報
page 11	舊歲在南澳等處有船數隻載工人往西印度皆得順路平安到埠今接地味拉拉埠總督回信說及來客之事茲抄幾句於後俾眾觀讀可知西印度真行柔遠人之法總督云船到後因欲察唐客行為材力可合此地否故離城數里在河對岸擇一地方多起廬舍為其居處此地既在隔河可免閒人及兒童成羣聚黨之滋擾又免惡黨相誘飲蕩之弊端況且其地亦可習種糖蔗誠為便利唐客見此廬舍不勝歡喜多云本國所居不堪比之至於種蔗之事初若未熟惟各憤力勤工有司反要勸之不必如此急迫在中國所立之約過幾月二家必作完滿因約內許給工銀六員但人勤工可贃兩倍之多故此唐人必歡喜論工得錢田庄之主亦必歡喜任他自作已工按工?值此知其約必不久用矣
page 11	七月間台灣地方亦有土匪竊發官兵撲滅迅速未成大患廈門於本月初十日為官兵收復城中人先數日自顧勢蹙難守其頭目預將眷屬等載逃他方是日黎明官兵用雲梯登城其黨眾遂棄城由南門奔竄至海濱船艇皆無飛渡無術官兵隨後追躡銃轟刀砍矛刺骸骴載途有被戕倒斃者有縛其一手一足擲於海者有赴水逃生而遭沉溺者斷頭折足?者?者被剿殘酷之狀筆難罄書約千有二百餘人時英國領事官目覩其慘必殊惻然況其中非盡黨徒舊侶多有城內被脅充役貧民及良善安業者受此慘毒因協同該處駐守水師官督兵救拔力勸官兵無過於慘戮得脫生者四百餘人中有受創重劇者帶回交官醫調治現在城中居民欣忭重葺舊業舖戶生理亦有開張者矣
page 11	舊歲曾聞朝廷冇准鴉片烟納稅吸食者不禁之議本年六
page 12	月間科臣張祥晉條奏興鑄金錢並推廣各省民人捐輸一個月屋租及內地栽植鶯粟花計畝征稅其大意謂中土栽植鶯粟花逈與外國鴉片不同蓋鴉片有毒而鶯粟無毒譬之於酒世冇鴆酒殺人而所有殺人之故其咎在鴆不在酒因鴆酒能殺人遂並天下之酒而禁絕之殊非情理云云然余思上帝秉造物之權覆育之下生成萬物無一非極美至良者但合用與不合用及用之多與寡則聽之於人今有見其合於用則稱之為美物不合於用則謂之非美物且因其不合於人之用也並用之過多遂欲禁而絕之此豈理之平哉至於稅課一節凡宇宙之大庶類之蕃居處者敝廬數椽服用者故衣數領誦讀者古書數帙皆無事於稅若乃購置產業採買絲羅沽巿珍器寶玉者皆從而稅之稅課所出常征取於富戶大賈及有力之家而錙銖無多取於貧門寒士者是所以體恤而撫綏之也由此觀之窮究其理所云外國鴉片與中土不同者實一片虛詞而鴉片食之雖屬無益仍是貴重之物既能備資以沽有何不能納稅乎
page 12	仍是貴重之物既能備資以沽有何不能納稅乎
page 12	數日前上海失守時蘇松太兵備道吳陷於城中經花旗國公使代為請命吳道亦允日後斷不操戈相仇始得釋縱現下不能復守前約自上海脫出之蘇州商帶官兵前往圍攻其預先在粵僱募拖船水勇三十餘舶北駛時曾泊香港數日現亦一同抵滬合力圍政其城中黨人先有購得外國船二隻亦為奪得似此情形城中人若無外援固守恐難其城門外濱河一帶屋宇千五百餘間今已遭焚燬居民荼毒之苦慘不可言既遭蹂躪而官兵紀律蕩然散游城廂鄉落欺擾良善攘奪資財淫其婦而殺其夫姦其女而戕其族種種慘禍縷述難詳時事艱難一至此極長願虔祝
page 13	蒼穹默佑早息刀兵之刧俾還康樂之庥實斯民之幸也至於成敗之局勝負之幾豈區區人力所能强爭者乎
page 13	月內本港附近洋面船隻往來頻遭意外之變九月二十日擔杆頭有拖船一隻被刧二十三日平海洋面亦有拖船一隻被擄十月初一日龍船灣有魚船一隻被匪搜搶罄盡初二日有渡船被刧於急水門並船亦牽駛而去初三日有快艇被掠於內零丁洋初五日後門灣有漁船兩隻同時被刧咫尺內洋而出沒層叠肆其兇暴恬不畏法如此
page 13	十月初三日有匪徒三人於本港河邊僱船言赴淺灣有一艇允載開行艇中蛋婦兒女共四人解纜後行未數里伊等各自動手親司槳櫓之任越日抵新安赤尾村登岸即驅誘蛋婦兒女四人閑置一空室中薄給充飢數日後竟分賣於羅浮及黃沛嶺等處得錢分用內有蛋婦乘隙踰墻脫逃附他舟回港稟訴英憲當即移行地方官查究已飭差密緝跟辦矣
page 13	上海火輪郵船來信云北路兵信於九月初四日已行抵正定府藳城縣等處距京師計六百餘里之遙按地理圖考之約於五個禮拜行一千二百餘里始則七月二十九日在河南懷慶府北行旋為官兵追躡八月初二日入山西界經垣曲縣破其城遂趨平陽府洪洞縣勝保帶兵隨後緊逐乃入直隸界趨臨洛關抵欒城九月初四日至藳城傷官兵萬人而長髮黨眾死者五六百人逃逸者二千人自藳城交仗後逕趨正定府此係由北邊抄錄來之信息未知的確情形究屬如何聞現下京師戒嚴朝廷勅諭滿蒙漢各員弁兵丁竭力剿禦勅賜親王綿愉僧格林沁等上方劍督飭將士嚴守京城
