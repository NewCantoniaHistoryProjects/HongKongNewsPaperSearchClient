page 1	一千八百五十五年拾月初一日第拾號
page 1	遐邇貫珍
page 1	香港英華書院印刷
page 2	英年月閏日歌訣
page 2	英年十二月其數同中原四六九十一卅日皆圓全餘月增一日此數亦易言惟逢第二月二十八日焉四歲二月閏廿九日回還
page 2	耶穌降生一千八百五十五年日記
page 2	正月初一日即甲寅十一月十三
page 2	二月初一日十二月十五
page 2	三月初一曰乙卯正月十三
page 2	四月初一日二月十五
page 2	五月初一日三月十六
page 2	六月初一日四月十七
page 2	七月初一日五月十八
page 2	八月初一日六月十九
page 2	九月初一日七月二十
page 2	十月初一日八月二十一
page 2	十一月初一日九月二十二
page 2	十二月初一日十月二十二
page 2	十月禮拜詳序
page 2	一英初七唐八月廿七
page 2	二英十四唐九月初四
page 2	三英廿一唐九月十一
page 2	四英二十八唐九月十八
page 2	第拾號目錄
page 2	臟腑功用論
page 2	熱氣理論論熱長物
page 2	續英倫國史總畧
page 2	景教流行中國碑
page 2	大耀森文日即
page 2	禮拜日攷
page 2	近日雜報
page 2	省城新報
page 2	京報
page 2	北方勦滅海賊事
page 2	砵非立處唐客進埠新例
page 2	歐羅巴新聞畧
page 3	臟腑功用論在合信氏所著全體身論錄出
page 3	人身四肢五官其應理外事者既有主腦以動覺之而其所以生養者實為臟腑之司焉然臟腑居內目所難見故西國醫院有騐尸之法其無親近執葬者有司專司其事送入醫院剖胸刳腹搜臟湔腸細心考較騐畢乃收葬之故于五臟六腑剖析特詳比中土耳聞臆斷者實不相侔兹將其功用部位略譯于後
page 3	地上眾生除草木之外凡有血氣者莫不飲食以養其生或問曰吾聞有辟穀煉氣不食而生者信乎曰人之身命不能自主必賴飲食以生之少年骨肉未定者須賴飲食以長之中年血氣日有損耗必賴飲食以補之年老衰弱必賴賴食培養之故一日不食則飢三日不食不能行十日不食則死矣禽獸眾類亦然但牙齒腸胃不同故所食亦異有專食肉者有專食穀者有專食蟲者有專食草者有專食菓者若非所當食者即不能食如犬不食草牛不食肉羊
page 4	不食蟲虎不食穀是也人則不然穀肉菓疏並皆適口宜胃蓋人齒三十有二?齧咬礁各合其用當中上下八齒名門牙其旁上下四齒為貳牙再入為齻牙其餘為大牙初生嬰孩未需牙用其?隱於牙床骨中六七月間門牙始出行年三歲共有二十齒俗名乳牙其齗不深因小兒牙床短窄未能位置多牙至七八歲漸次毀換二十以後牙始齊足及其老也血氣既衰?然齒墮牙窩亦漸消毀若黃髮齯齒則萬無一二當小兒出牙時口中多覺不安或牙肉紅腫頭身有熱腹中作泄日夜啼哭非藥可治惟用曲刀認定新牙之處輕輕割破使牙透露立愈若妄加藥石轉增劇耳獸類之牙有大小長短利鈍不同大概食肉之獸其牙利上下交錯如剪僅能一開一闔而已食草之獸上下牙粗闊如磨牙較能左右齝齛食虫之牙上尖下凹食軟物之牙其齗淺食堅物之牙其齗深此其大略也
page 4	夫飲食養人有次第消化之妙凡物入口先過于脣脣者齒之垣也齒之上為腭齒之旁為頰舌則居中以卷制之使食物咀嚼糜爛六核生津以軟潤之六
page 4	兩圖畧同一是割淺一是割深
page 4	當靣破邊臉項圖
page 4	兩圖同一樣一是割開一是未割
page 4	橫靣破邊頸部圖
page 5	核者兩核在耳門之下腮頰之後有管橫入頰中管口與口與上大牙相對又兩核在下牙牀內側又兩核在舌底皆有管透出舌下以出津液者若無津液舌不知味且難吞嚥故人思食則津生獸畜飢饕口流涎沫也凡食物嚼爛與口津和勻舌乃抵于上腭逼過吊中肉簾之後遞至喉嚨人不能自主矣吊中者古名懸雍兩旁有薄肉如簾為口之界其用所以遮掩鼻底兩孔免物錯入鼻中吊中之際有七路相通其前為口其上為兩鼻孔鼻孔後有左右兩氣管通於耳舌根之下前為氣喉後為食喉共成七路食物至此由食管漸趨而下直入胃中矣然氣喉在前食喉在後而食物不入氣喉者蓋喉嚨上闊下窄四圍有舒縮動肉數層功用特妙且氣喉之口有蓋曰會厭其體如軟韌脆骨一片微卷而滑在舌根之下挈指於後其形略如半舌將吞食物之時氣喉擁上至舌根使會厭密而蓋之食物一過即復挈起以通呼吸若吞物之際隅然笑語使氣喉不能掩密或粒飯點水誤落其裡即覺??不安須咳出乃定食管者在氣喉之後脊骨之前下透膈肉而通於胃內皮潤淜生涎皮外有肉兩層腠理
page 6	一橫一直自能舒縮以司傳送未吞時寬鬆而扁食至即漸次擁動下傳至胃
page 6	胃經
page 6	胃之為言圍也圍受食物故曰倉廩之官其形屈曲如袋容水三升許橫居膈下左方筋骨護其半頭大向左賁門上連食管尾小向右幽門下屬小腸其體三層外層上下有養血管四支分佈小支密纏於內因胃接血比他臟尤多中層之肉有經緯兩紋斜交於能舒縮擁動以勻轉食物內層牙色軟滑多摺疊紋週圍有小穴以生津液胃體內外有腦氣筋及白節筋散佈之故與百體相關應胃之左為脾右為肝上為膈肉下為大腸另有甜肉一條甜肉者因其味甜故以為名此肉附於胃後胃之本熱與他臟同但消化食物之時其熱較烈胃津味酸色如白沬蓋主消化食物者無食之時津不生食至則漸生以化之若食多津少物不能化或不合所食亦不能化與夫消化未細者胃脘下口皆不容出胃本無化水之功亦無出水之路然茶酒入胃少選即行攝去人多不明其理蓋腸胃有微絲血管甚多能攝吸茶水以入迴血管由迴管過肝入心
page 6	剖前身見臟腑圖
page 6	剖割背腹圖
page 6	破邊胃經圖
page 6	剖割闌門圖
page 7	使之運行週身由肺升出為汔由皮膚滲出為汗餘入內腎為溺然胃能消化肉食而不能自化其肉者何歟蓋胃津之力能化死物而不化生物也西國醫士剖割死人時見胃穿一孔初疑為致死之由繼知為死後胃津所化嘗有某甲被碼子彈入胃中幸得不死惟有孔透出腹外常以軟物護塞之醫士每於食後探試其胃以騐消化輒見肉食易化于菜疏嫩物易化于老物其尤易者魚肉瘦猪肉半生熟蛋牛乳麵飯等物其難化者果仁花生油膩腌臘等物不能化者菜根菓皮菓核骨角毛髮等物大概肉食燒者易化于烚者煎者易化于炒者各物不論五色五味胃津化後則總歸一物無區別矣醫士嘗探出胃津放于器內以火煖炙如胃本熱內以麵飯而勻轉之漸化為糜粥內以肥物漸化為膏油內以腌實油膩之物雖化亦遲予見華人多有胃病或噯氣或作悶或翳滯究問其始亦多食鹹魚鹹菜鹹蛋臘味油餅所致故食不可不慎也大抵北人宜食肥膩南人宜食菓疏亦地土使然調理病人之法但當節其飲食毋使太過可矣若禁戒太苛如俗所選戒口之物是皆無益于胃者貽悞病
page 8	人日漸虛耳
page 8	貓虎之類胃小而窄因肉食者强而易化牛羊麋鹿食草之獸腹有四胘見有青草即行採食嚥滿第一胘中走眠靜處復自次胘翻芻出口齝齛糜爛乃吞入三胘以潤之再入第四胘生津以化之然後轉傳於腸蓋牛羊麋鹿生長山林常懷畏怖且草質堅韌嚼齧殊難故生四胃以便其用駱駝常行沙漠曠野得水不易其第二胘內另有數水府常貯清水十餘斤自備其用每遇溪澗清泉即行飲飽雖數日不渴嘗有人乘駝遠出渴極無水只得殺駝剖胃取水自救
page 8	羽族之胵功用不同穀麥有芒者皆能乾吞入嗉嗉乃生津以潤之然後轉入胵中胵皮堅厚有摺紋自能察攔各物雖吞玻璃磁器亦不為害漸能察去鋒稜故胵中常存沙粒以為察化食物之本也
page 8	小腸經小腸為受盛之官化物出焉周迴疊積長一身有蓗上口通胃下口橫接大腸外皮光滑內皮摺疊其紋以顯微鏡窺之紋上有尖粒甚密即吸管之口端吸管者吸噏食物之精液管也百派千支散佈腸後夾膜之間與膜同色細微難
page 8	脾胃肝腸脉管圖
page 8	膈下臟腑圖
page 8	腸部脉管圖
page 8	剖腹見臟圖
page 9	見食後少頃內有精液始見如白絲然夾膜有小核甚多即吸管迴旋疊積所成者一切吸管附近脊處乃合為一名曰精液總管附脊骨而上至頸骨第七節即屈轉而下左人頸手迴血會管直達於心食物由胃至小腸頭即與胆汁甜肉汁會合漸落漸榨榨出精液色白如乳眾管吸之初甚稀淡漸入漸濃運至會管即混為血小兒疳積症者乃吸液管受病液核凝大積閉不通故多食猶瘠
page 9	大腸經
page 9	大腸者傳道之官變化出焉分上中下三迴由右胯骨倒行而上上迴與小腸橫接名曰闌門中迴在肝下橫過胃底下迴至脾下從左軟脅斜落至肛門及直腸也上中兩迴猶有精液管吸其餘液遞傳渣滓以至下迴精液竭矣合較大小兩腸長於身六倍食肉之獸如貓獅彪虎其腸長身三倍食草之獸為最長共二十八倍若蛇類之腸長與身同而已
page 9	肝經
page 10	素問曰肝者將軍之官謀慮出焉非也肝居膈肉右方其色赤約重四十八兩左右兩葉向上圓滿貼承膈肉下銳披離外凸內窩右靠腎而左枕胃窩內橫隙透入下部迴血合管以生膽汁另有胆管二支一透小腸頭一透膽囊切肝一臠以顯微鏡窺之有紋如密葉每葉大如一黍有迴血合管繞之散佈小管于葉內與本體迴血管相通又有血脉管小瞻管環之以養肝體而接膽汁故肝內分行者有四管焉肝之為用無他主生膽汁而已凡肝有病最為要害或肝體發大或肝內有熱以致各管凝滯不通使下部迴血壅脹卽有血水溢滲脥膜之裡漸漬漸深終成蠱脹故治其症者以理肝為本
page 10	膽論
page 10	膽乃肝液之囊存貯其汁以待用者素問以膽為中正之官决斷出焉實未知膽之為用也膽色綠味極苦繫連右肝內旁之下其汁乃下部迴血入肝所化主榨食物之精液者凡人食後小腸飽滿腸頭上逼膽囊使其汁流入小腸之內以榨化食物而利傳渣滓若無膽汁或汁不足用則小腸之物精粗不分糞
page 10	張口圖
page 10	小腸吸液管運行圖
page 10	正靣臟腑部位圖
page 10	背面臟腑部位圖
page 11	色白結而不黃矣如膽汁過多上嘔苦涎下泄青痢是也若膽管閉塞膽汁入血即有黃病溺色黃赤膽汁之用實以得中為貴焉人曾剖騐餓殍見其膽汁滿甚蓋無食物可榨汁無所用小腸久空亦不能逼之使出也若謂勇果關乎膽大乃相傳之悞耳
page 11	甜肉經
page 11	甜肉者中土無名長約五寸橫貼胃後形如犬舌頭大向右尾尖向左嘗其味甜故曰甜肉正中有一汁液管斜入小腸上口之旁所生之汁如口津水未詳其用意乃膽之將伯歟
page 11	脾經
page 11	脾居胃之左在第九至十一肋骨之內上半有膈肉蓋之形如豎掌外邊豐圓向脅內邊深窩向胃窩中有稍壯發脉管入之其內有迴血管由胃後入肝脾質甚軟可大可小其用大率聚集往來餘剩之血為動脉寬間之地也人有瘧疾脾每脹大蓋身體發冷血脉不行于外卽縮于內無所歸藏則聚于脾所以
page 12	脾大耳脾內迴血管壅滯卽有血水滲洩于下蠱脹之源間發于此
page 12	熱氣理論論熱長物
page 12	前說熱在物中有生長之理試將定質等類而推論之夫長縮之至微者莫如定質類然其中亦有多少遲速之齊卽前篇所列之鉛銀等物參考焉而可知也如此物本熱皆同一度若加以熱分卽由水凍至水沸之一百八十度鉛之所長得三百五十一分之一銀得五百二十四分之一黃銅得五百三十二分之一白金得一千一百六十七分之一玻璃得一千二百四十八分之一且熱之長也不特見之于長而並見之于厚與闊若欲知其全體所長大幾何必合長厚闊三者而統?之便可知矣至於木石類其長大之分尤小難以推?若金類則當其沾本熱既多時雖所加之熱分與別同而其生長亦多於近鎔時甚生長尤速惟白金則無論本熱多少而生長終有常度此說前已論之詳矣然此生長之埋適於近藝之用者大而且?情???之易饒??人知所類推有如作車輪者欲使鐵環環其輪邊則于作環時必使窄於輪身待燒紅時熱氣一長環自闊於輪之外彼此符合綽有餘裕然後浸以凍水環卽縮其所長之分而與輪相依附巧合無痕若以鐵環箍木桶者法亦如是昔佛蘭西有公室一間左右兩牆皆歪而向外室主恐其傾倒無法可施躊躇中幸逢達士獻一妙策用鐵數條橫貫兩牆且令兩端穿出牆外加以螺絲鍱旋轉而著實之使不離壁後用火燒熱鐵條使之生長其螺絲鍱必與壁相離復將鍱再加旋轉而與壁相依待復冷時鐵條復縮必牽引兩牆相近一分後將鐵條次第如法施工週如復始則為時無幾費力無多而歪牆返正如故熱氣之用豈淺鮮哉凡作金錢類者倘不知此長縮之理則動必多錯如有鐵爐建在牆內使爐與牆間不容髮則火烈爐張牆爐勢不兩立非彼破則此損也又云作時辰鐘之人必知天冷則鐘行速天熱則鐘行遲何也熱則搖?生長而緩冷則搖錘縮短而急故也卽時辰表其佐理行輪之小輪因有冷熱長縮之差致有闊狹不常故行亦有遲速之分今天文地理士所用之器無有要於時辰表者
page 13	且凡為船主涉江湖之士亦必攜時辰表乃於洋海中方能度其經線而識安危惟古之時辰表皆有遲速之差用之者不但?失其眞且行千里之洋屢遭不測之禍於一百餘年前英國知此關係卽發榜文云若有人能作時辰鐘使度經線而無半度一百餘里之差者償銀十萬員後漸日新月異至今所作有極為的用而無半里之差者法雖不一要皆以兩種金類為搖?之懸幹一取長縮多一取長縮少使二者並而為一懸幹則無長縮之差實因制造得法所謂剛柔相濟而得中和之道者即此之謂歟
page 13	上文畧論定質類所長縮之分固不如重流質之長縮為較多更不如輕流質之長縮為尤最也若清酒沾熱由第八度至一百七十四度其身所長大乃九分之一油類沾熱由水凍第三十二度至水沸二百十二度所長大約一十二分之一硫磺酸水沾熱同上所長大即五十五分之一若問重流質何為長多於定質蓋其蓄力小於定質之蓄力故耳若以一點水擠在平面定質上必立如圓球地之牽力不能令彼如扁面式但觀其不能久立而卸是知其蓄力小矣至於輕流質則蓄力寂然不覺而察其所長大之每一度則又有常分卽四百八十分之一若加一百八十度之熱則輕質之生長有八分之三矣
page 13	夫輕流質者考唐書則統名之曰氣此氣字意是口所呼吸之物也廣推之則旋繞地球微察之則無孔不入是物也有形有性有重輕之可據因其活動故渾名為輕流質也人不識氣為輕清之物而妄謂金氣木氣光氣雷氣聲氣更以熱為氣以味為氣以濕為氣者俱不過借一氣字以成話耳究何有氣於其間哉所謂氣者非為虛誕有可稽據當列於金木水土之數而火不屬焉何也因火舉之而不見其重按之而不見其形考之而無自寓之性無此三者何得呼之為物乎火為物熱之勢猶風為氣之行動浪為水之行動非謂氣外別有風水外別有浪也豈物熱外而別有火乎惟氣則異于是有輕重可貯而秤之有形象可局而窺之有自寓之性而不附着於別物即世所謂空中有天氣離他物而自成體質豈火而能若是耶或問氣既為物其於五行中屬何類乎曰氣有體質實為物類斷非金木水土所得兼而有之若火者實金木水土之熱
page 14	發為紅焰不過因人成事耳豈得為物乎職是而論五行中可恭以氣不宜列以火也明矣且金有三品木有百種土可別乎石與沙坭水可分乎清濁鹹淡及水銀油酒之殊惟火則如影之無實何得列於五行若夫氣類則分門頗多因唐書未有定名難以條分縷析大抵色白透光者過半是以目不能見亦難節取而名惟西國格致之士有考氣之具辨氣之法吸取各種氣類辦之甚詳卽目前之雲霧實非氣之真乃氣化為水點之漸此水點原為至微上浮則為雲下浮則為霧待微點會合成為大點而雨始施譬諸中國釀酒之法以熱化定質之米二三分為水蒸重流質之水為氣氣升於高處則凍而成水之微點點漸大則下滴而為酒矣故春溫雲低而雨微夏熱雲高而點大冬則熱少不能化水為氣故雨少若欲知天氣之眞必依西國鍊化之法考地上之萬物乃知所成物質總有五十四樣其中入氣類者有四目雖不覩而意可測其原委也四類之氣維何曰養氣淡氣輕氣青氣也養氣者卽天氣五分之一清水九分之八金類之?酸類之物亦各有之淡氣者卽天氣五分之四是也輕氣者卽清水九分之一是也青氣者卽鹽五分之三是也四類中惟青氣可以娛目載於玻璃罇內視之若青水然兹考凡為氣類其質各有長力疑此卽熱之力所致否則何為熱多而力亦多乎不論何質何物若能極其熱度必化而入輕流質類又不論何氣類若能除其熱必縮而入重流質抑入定質類或問度氣
page 14	風雨針式
page 14	內氣多而勝外氣之形
page 14	內氣微小面外氣 之之形
page 14	內氣與外氣平等之形
page 14	內空而外氣重壓外形
page 15	長縮之力如何今畫四圖以明之假如有一玻璃曲管於曲處載水管之一端有口別端則圓而無口後考管內氣之力較外平常氣之力自可知大小矣若曲處之水向管口而升則內氣力多向圓端無口處而升則內氣力小若兩端之水互平必內外之力相等度氣長力之法大抵如斯但未知時常天氣其力幾何必先使管內純無一氣則外端之水必被天氣壓而入內一端管若僅長二十七尺自可升至極處過此則不能升矣後將管內外互平之水除去另將所升二十七尺之水秤之則知天氣重輕若計其管之四方均闊一寸則二十七尺所載之水約一十有九斤由是計之則二三尺或二三里亦可類推矣然此卽西國所用風雨針若以水盛之則管必以二十七尺為度但此大長難以施設不若以水銀為最宜蓋水銀重於清水十餘倍若以水銀之二尺足等於清水之二十七尺庶乎其不差矣
page 15	上論凡物沾熱均有生長常理然亦有反乎常理者有如冰化為水時則水不長於冰且反縮而小卽清水成冰時理宜縮小乃不縮小而反生長格物者亦嘗考而知之設有毬或玻璃或鐵或堅剛之物中滿清水而緊塞之則水成冰時其生長之力實有萬觔之重雖厚重鐵毬必為之裂其力有如火藥之猛也清水近凍時始生長於三十九度半之下人能識此非常妙理則知上帝好生大德下及於鱗族矣何也因水生長成冰覆蓋水面隔絕天空冷氣而魚乃得穩潛於淵倘無此變常之理則河湖之水於嚴寒之候必使在上之冷者凝而降下在下之熱者輕而上浮將所成之冰勢必沉於水底以致上下俱成堅冰則此時之鱗族何能生存於頃刻可見上帝愛物之仁其用心良苦矣至於鹹海之水則從常理有異於清水然亦殊於浮沉蓋海面鹽少而水輕海底多而水重雖上面水縮而凍未必重於底之鹹水亦未必與之相交如是海底鱗介亦不遇堅冰之患又若鐵錫等及可傾鑄於模式之類因堅凍時必微生長而盈模之空處故適於鑄用之器惟金銀等因堅凍時復縮故不能復如原式欲以成器必加椎擊摩盪而後可至於磁類雖為熱火所縮此僅去其質內之濕故亦以為縮也總觀前後所論熱氣之理可使定質輕流質重流
page 16	質三等互相為用變化無窮可知主宰化工之上帝令萬物各得其所盡善美矣
page 16	續英倫國史總畧
page 16	且說諾曼的公威廉于宋英宗之三年大敗薩索尼王夏律夏律死于陣中其時薩王有一宗派名咽加者薩民奉 之為王但年少荏弱無所能為僅亦守府而已威廉獲勝後有志圖北然恐背後受敵故先平南邊海濵使不得斷甚諾曼的路纔後進兵北上漸近京都倫敦咽加不敢與戰乃讓位稱臣至冬至日威廉始受國冕于堂中一時臣民皆呼萬歲但北邊諸省民未歸心大小臣工未稱臣順故七八年間于戈不息初威廉欲以仁義為國特猜忌成性以薩民咸貳遂轉而惡之不准民家私藏兵器令于晚上戌時家家滅火且其性好狎獵每驅逐農夫貧民田園以為鹿囿薩人不得游觀如有殺其麋鹿者如殺人之罪卽不處死亦坐以挖目斷手之刑英史有云威廉愛麋鹿如子女此之謂也余因思孟子率獸而食人惡在其為民父母二語不能無有感于懷當時隨行平英諸將已立大功索賞不已威廉乃將諸薩貴家抄其財產以全國土地封諾曼諸將封內准專征伐故苛政日甚薩人多逃竄林中或渡海奔投遠邦者亦復不少眞所謂鴻雁告哀戶盡凋敝牂羊鮮飽邑有流亡者也威廉又自念諾人寡而薩人多倘日後薩人有變則眾寡不敵為久遠計莫如使薩人皆學諾言遂令有司盡搜薩書束置高閣又多立學館教薩童學習諾言衙門中惟諾言是用其意以為此計能行則數代之後薩諾無分孰知一齊人傳眾楚人咻薩不變于諾而諾反為薩所變也方今英國所操之言其宗于薩索尼祖宗者十之八九嗟夫威廉原為佛國一公爵耳一旦據有英土位列至尊遐邇欽仰莫不稱其足智多謀惜乎其榮有餘而福不足也諾曼的酋長恃勢橫行不受約束英之薩人時常怨恨泣地號天此萬民嗟怨于下而一人焉能晏然于上哉且其家有三子不孝不弟長曰羅伯次曰威廉三曰軒里自幼不和時相雀角威廉當興師伐英時曾許羅伯以平英得勝則將其所居公爵授之及英既平服羅伯卽欲就職威廉拒之曰吾未登床就睡不敢脫衣于是羅伯
page 17	作叛欲據諾地諾之豪家多附之佛王妒威廉勢大亦遣軍相助威廉率英軍渡海欲問子罪父子爭持一日威廉圍羅伯于折必來保臺羅伯開門殺出見一老將騎馬提戟精神矍鑠遂馳馬與戰挑之馬下正欲殺之幸老將墮馬時盔帶解開露出本來面目却是英王羅伯一見是父卽滾鞍下馬跪抱父膝涕泣謝罪復為父子如初然威廉終不以諾地相授至宋哲宗二年威廉與佛王腓立有隙遂侵佛地攻下曼城使兵縱火百姓哀號威廉策馬遊觀以為樂不料其馬誤踏灰燼跳躍起來竟不就範威廉時年已邁又值素染微恙受此驚駭抱病不起遂崩于廬鶯城中臨終時自悔平生殘虐遺命散財以施被兵貧民開恩以釋薩索尼之囚犯然以此一時之小惠烏足以贖數年之慘酷哉嗟嗟平國威廉既為歐羅巴當世英主用兵如神所向無敵不思修已安人流芳百世而乃先利後義貴畜賤人遂至名污青史沒世無稱使後世之人取之以為鑑戒惜哉計其自敗夏律以至崩廬鶯共王英倫二十有一載方威廉之垂危也遺詔以長子羅伯襲諾曼的公次子威廉繼英大統夫次子之所以復名威廉者因西國不行諱法且姓多名少各家多以父名名其子者卽王侯貴室且然如有同名繼統者則以一世二世三世四世別之故史記稱曰威廉二世此西國之故例也二世髮紅因取字曰紅當父臨危時恐兄爭國私速往英得主教宗監督輔翼遂卽受王冕登大位羅伯聞之怒甚以已兄也止受諾地威廉弟也反嗣英邦以故大為不平遂與諾臣商議興師渡海欲窺大器諾臣之受封于英者多為內應于是威廉招募英之薩民投軍禦敵許以退敵之後必當格外施恩諾薩俱同一體薩民欣然嚮應而大位始定羅伯無可奈何班師回諾夫羅伯為人也勇而小謀懦而不斷每被奸臣誘惑政事怠荒故未幾諾人多欲逐之暗求助于威廉許以事成奉為諾公威廉許之遂大發三軍刻日渡海幸有二三大臣憫國內之連年搆兵民困征役乃與他兄弟講和互立和約議若威廉先逝則英歸羅伯若羅伯先死則諾歸威廉此議旣成夙怨遂解于是復相為伯仲矣獨是其時軒里與二兄不睦自據諾一保臺羅伯威廉合兵攻之圍困甚密臺中乏水軒里遣使求水于羅伯說大丈夫自當以力服
page 18	人若因人之饑渴以為利非大丈夫之所為也羅伯曰然遂慨然以水與之且送以美酒一桶威廉知之忿怒責兄羅伯曰使弟渴死于心不安此亦羅伯一時良心發見也後來羅伯將諾曼的土地質財于威廉原其所以質財之故則因當時歐羅巴一洲威勢大振各國君王與及貴家士庶俱欲大舉義兵往亞西亞猶太地驅逐回回教之土耳其人蓋猶太原為 救主耶穌降生之地歐羅巴諸國宗信耶穌故稱猶太為聖地凡敬虔之士莫不梯山航海以尋救主之遺迹或得見其受苦之處或得登其所登之山或得履其所履之地然後一生之願已慰惟於耶穌降生後五六百年之間即華夏之陳朝時有摩哈麥者出崛起于阿刺伯地自立新教俗名回回教是也摩哈麥訛傳 上帝降命立已為天下萬世之師引類招羣附和日眾有不歸其教者率眾攻之嗣是回教蔓延西土亞西亞之西非里加之北境歐羅巴之西垂盡為回人所據于唐高祖六年回人攻破猶太京城耶路撒冷全地歸其統轄初時猶准耶穌門徒往來如舊不甚加害後于宋英年間回教之土耳其族取了猶太性甚兇暴藐視耶穌教道見有來訪聖地者則刧殺之門徒中有受其凌辱而幸逃脫者回至歐羅巴遍告野族污濁聖地刧殺行客凡崇耶穌教之國平素已懼回教之蔓延蠶食諸地今復聞土族之暴虐愈為不平故欲同起大軍往除狗鼠天主教王亦同心樂為祝祜許以亡于此役者魂必昇天永享遐福嗣是西土搆兵歷百年而不已此西史所云法教之戰是也諾曼的公羅伯賦性豪俠見義勇為斯時極欲舉兵往猶太相助但苦于國庫空虛故將諾地權質威廉藉此資財以充軍餉威廉回憶前約若兄先死則諾地歸已今羅伯遠涉異邦以地典質何異先期而得乎遂樂成之迨後威廉西侵威勒士北伐蘇格蘭威名藉甚惟性好狎獵沉亂于洒內作色荒外作禽荒一旦在囿中逐鹿有一臣隨行急發一矢揩過樹旁誤中王胸卽時駕崩時耶穌降生一千一百年二世在位十有三載其父變民田以為鹿囿其子卽枉死于囿中此或天之報施也歟
page 18	景教流行中國碑大曜森文日卽禮
page 19	拜日攷李善蘭
page 19	景教流行碑末云大唐建中二年歲在作噩太簇月七日大曜森文日建立或疑大曜森文日不可解余謂必禮拜日也因用五紀本術推之置演紀上元甲子下距建中二年辛酉積二十六萬九千九百九十七算以歲實四十八萬九千四百二十八乘之得中積分一千三百二十一億四千四百零九萬一千七百一十六以朔實三萬九千五百七十一去之不盡二萬一千六百九為閏餘以閏餘減中積分得通積分一千三百二十一億四千四百零七萬零一百零七加二朔實七萬九千一百四十二得一千三百二十一億四千四百一十四萬九千二百四十九為曆元至建中二年正月經朔積分以日法一千三百四十除之得九千八百六十一萬五千零三十六日小餘一千零零九置所得日以六十去之不盡五十六日?外得庚申是日近立春日躔盈積約一百三十八入轉十一日月離速積約三百四十八速減盈加定朔與經朔同日仍得庚申加六日為丙寅乃置建中二年辛酉距今咸豐四年甲寅積一千零七十三?以歲實四十八萬九千四百二十八乘之得五億二千五百一十五萬六千二百四十四以日法一千三百四十除之得三十九萬一千九百零七為積日小餘八百六十四置積日以六十去之餘四十七命起丙寅?外得癸丑為咸豐四年正月十三日乃禮拜後第五日見中西通警置積日加三得三十九萬一千九百一十日以七去之餘一恰得禮拜日
page 20	近日雜報省城新文
page 20	本月所報亦無意外緊關之事街市每日所傳說者除解賊斬賊外概無他事各衙所出告示非招百姓納銀則叙某日某官拜侯制臺撫臺等件而已生意日興食物雜貨價更低垂適與常時平等矣
page 20	紅賊被擒其中最著名者曰甘先客歲率眾攻城北邊卽斯人也數月前官兵圍之於雅湖鄉擒在夕旦不意得脫將兵官怒氣沖宵放火燒雅湖鄉可惜鄉人玉石俱焚而眞犯不在其內徒事殘忍而已後來甘先受擒於化縣一村七月念七日在天字馬頭死於極刑氣尚未絕剖出心肝察於某官神主牌前此官客歲被城北賊軍所殺今以甘先之心獻慰其靈實為殘忍鄙俗之舉以華夏文墨之邦而有此背理違仁之事別國聞之莫不嗟嘆
page 20	惠州賊氛尚未盡除但其權勢日就衰微矣聞說廣西近梧州府地面賊曾大敗官軍
page 20	邇來城中柴料甚稀價高非常家家嗟怨有某官料想必是小人勒索使然遂行細訪察知果屬南海番禺二縣差役私索柴販錢沙有不?則誣為賊於是某官稟知制臺卽時下令將差役八人嚴加究治百姓感其恩義 其急於為民伸冤解難也
page 20	京報
page 20	五月二十日上諭官文湖北滿洲官兵隨副都統貴升進剿岳家口因追賊失利陣亡兵弁七百七十名查明請?
page 20	五月二十一日上諭托明阿等奏續攻瓜洲上下游水陸各獲勝仗一摺四月廿九日東岸突出賊千餘經陳金緩擊退殲斃百餘名敗至尹家橋復出賊六七百人經鞠殿華接戰右邊出賊千餘經趙樹棠死拒不退雷以諴督勇夾擊殲斃二百餘名陳金緩分馬步三隊沖擊敗匪狂奔都司陳顯銘槍斃紅衣賊目賊遂大潰殺賊四五百名奪獲器械多件江浦縣西岸各賊於四月十六日登岸竄擾鄧鳳林領兵追截立斃黃巾賊目一名五月初五日鄧鳳林於高旺一帶巡哨見千餘賊分路奔撲該文武會同勦截斃多匪復追至江邊該逆爭舟逃竄溺斃無?瓜顚江面賊簰亦經總兵周士法開放大炮斃賊無數救援各賊船被孫漢章首先搶上格殺多名餘船奔竄攻剿尚為得手
page 21	五月二十二日上諭英桂剿辦光山捻匪收復縣城一摺河南捻首易添富等竄踞光由經邱聯恩帶兵進攻立時克復餘匪奪門而逸追至何家庄地方斃匪五百餘名該匪竄至羅官店經鄭元善截殺殆盡
page 21	五月二十三日官文奏賊犯羅田該縣彭仲芳禦賊陣亡紳民合力殺賊大獲勝仗二月二十日賊眾萬餘分六路竄犯彭仲芳帶勇堵禦手刃偽丞相石迪祺無奈賊匪愈多彭仲芳身受予傷三十一處罵賊而死賊卽直抵縣治經幕友周緩珩等率勇出敵彭令之子彭應鯉合力攻剿人懷怒心自午至申伏尸徧野凡殺賊一千八百名有名賊目五十三名縣以保全
page 21	五月二十五日上諭葉名琛奏省河勦匪水陸獲勝一摺番禺縣屬匪船竄至黃埔經守備曾琪分隊進擊連日接戰斃匪無數十二月初六等日在赤沙岡合勦斃數逾千賊匪大股屯聚大塘邨杜文芳進剿自辰至申轟斃一千三百餘名賊巢千間一律焚燒其獵德南岸賊匪亦於初四等日經李森等分兵痛剿每日殲斃幾百名擊沉船百十隻逆匪遠颶南岸匿匪搜殺焚勦殆盡此次河南共獵德各地面焚燒三邨殲擒溺斃將及萬計兇鋒大挫
page 21	五月二十六日上諭胡林翌攻勦武漢獲勝四月廿六胡林翌督隊力攻南岸賊匪悉銳抵拒經彭玉麟橫沖截殺四面團剿無一得脫初十等日武昌賊匪直犯金口下游賊匪循江上竄經該署撫督分兵攻勦水陸四戰擒獲七日餘名逃散右千餘
page 21	五月二十七日上諭恒春等奏兠捕餘匪淨盡一摺貴州餘匪竄至四川邊界經貴東道承齡飭屬搜捕該匪竄至遵義四月十八日官兵合力進攻殲斃二百餘名生擒首逆遵義地方一律肅清
page 21	六月初四日上諭陳啟邁奏義寕縣城被賊攻陷湖北崇通賊匪迭次撲州城經葉濟英隨時堵禦連日殺賊數百張全孝帶勇援勦斃賊甚多因深入遇仗陣亡該逆於西門偷穵地道用地雷轟塌城墻兵勇抵禦不住葉濟英等血戰陣亡吳錫光自饒州帶兵往援賊分數十餘股前後圍裹該員力竭被害城池遂致失守
page 22	上諭陳啟邁奏武寕勦賊獲勝四月廿九匪徒竄至武寕經彭應魁分勇堵勦斃賊自餘五月初四復有逆匪四五千由橫路主板直撲我營經馬占魁分股設伏三路夾攻斃賊千餘首逆軍家有業經轟斃生擒偽總制?賊鋒大挫六月初五日上諭王懿德奏擒獲逆福建逆首黃有使自?游竄赴永春經吳翌昌委員跟踪追勦將該逆生擒正法
page 22	雲貴督臣恒春奏為殲盡竄匪事楊逆餘匪逃散後尚有二百人結為死黨復圖嘯聚檄調蔣玉龍由緩陽一帶搜捕前進密偵該匪踞窰上惡?中團眾層層密布該逆率眾抗敵練勇槍砲?施殲匪二百餘滾崖死者無數生擒偽主公舒犬舒組等五十餘名均凌遲處死地方一律肅清
page 22	六月初六日上諭何桂清奏官兵剿賊獲勝克復休寕一摺安徽休寕縣於四月廿二復被賊踞經鄧紹良石景芬累次戰勝賊勢不支潛出西門奔竄當將縣城克復斬獲逆賊二百餘人
page 22	六月初十日上諭胡林翌奏南北兩岸勦賊連獲大勝武昌漢陽賊匪於五月十五日分六路來撲經胡林翌派員分路迎剿連斃執大黃旗悍賊數名賊黨百餘賊卽退敗我軍奮勇爭先伏兵兩路齊抄賊尾賊眾奔潰殲斃淹斃者無數次日探聞賊匪逃回駐扎紙房地方我軍大隊直搗連踏賊營二座直逼武昌小東門統計兩日之戰斃匪不下三千餘人
page 22	六月十一日上諭勞崇光奏廣東肇慶府城業經尅復並擊退分竄梧州餘匪廣東肇慶賊匪經張敬脩連日進剿屢次擊退上竄賊匪四月初六日廣東省大隊兵勇由下游直搗賊巢殲斃無數立將府城克復賊望梧州一帶奔竄經張敬修督兵追擊初八日匪艇駛至江面擊沉無數該匪竄至籐縣迭被兵練轟殺多名現在竄往潯州
page 22	上諭勞崇光奏游匪竄擾派兵勦捕廣西匪徒竄踞灌陽經王淑清戰勝克復賊股竄至西延並湖南東安縣境闌入縣城看卽督兵進勦母遲
page 22	六月十二日上諭曾國藩奏水師勦賊獲勝五月初八等日賊匪在都昌擄船掠糧我軍派船放哨適值賊勢兇猛我軍兩岸迎敵鏖戰兩時斃賊三百曾國
page 23	藩從上游駛至該逆失措我軍列砲環攻追奔二十餘里
page 23	六月十三日上諭恒春奏苗匪滋事貴州郎岱廳苗民肆行焚掠戕官拒捕着卽調兵往勦
page 23	六月十四日上諭葉名琛奏潮郡城圍已解潮郡近城之賊經勦敗竄後其蔡家園東津等處賊巢屯聚尚多西鄉賊匪窺伺郡城均經總兵壽山勦洗彩塘逆匪吳忠恕?集鄉夥二萬夾攻郡城壽山分兵迎擊斃賊無數乘勢攻入各鄉將所有賊巢盡行燒毀生擒道逆數十鄉次第掃平
page 23	上諭葉名琛奏封川縣城被匪攻陷現經克復一摺上年閏七月封川為波山匪船所踞十一月十五日經張敬修用砲擊沉匪船轟斃多名生擒逆首張亞歪等三名將縣城克復餘匪竄踞都城樂張敬修復督兵往剿斃賊九百餘將都城都樂賊巢一并焚燬
page 23	上諭葉名琛奏官兵進攻虎門匪船殲擒首逆地方安靜一摺廣東股匪糾黨在虎門一帶肆擾經慶寅帶領閩兵往攻斃匪多名追至賓勇并力圍攻又斃賊三百餘名逆船聚集校椅環官兵追至逆匪落海淹斃者甚多復有賊船由猪頭山洋面向鞏固砲台攻撲慶寅督員開放大砲擊碎匪船七隻生擒七名大角洋面復有匪船駛至慶寅派員截擊由龍穴追至橫門洋面生擒偽元帥馮驥觀名賊目陸續擒獲虎門一律平靖
page 23	六月十七日上諭葉名琛奏龍川被匪竄擾現已肅清上年龍川縣城被長樂股匪分三路攻撲暗挖地道轟破縣城該員等督眾搶護匪徒未能擁入鎗砲齊施斃賊一千五百餘名燒燬賊船百隻餘匪退去地方賴以保全
page 23	六月十八日上諭葉名琛奏博羅縣城被匪攔入旋經克復一摺上年十一月縣城為該匪所踞該縣卽督兵圍攻賊勢不支由小東門悉數竄出經陶澐督兵迎剿生擒逆夥李亞任亞任等五十三名卽將縣城克復
page 23	上諭葉名琛奏韶州擊敗股匪上年十月至本年正月韶州股匪屢次樸城均經崑壽擊退本年三月該匪又撲韶州經江西兵勇剿退現在清遠一帶河面漸次疎通
page 24	勞崇光奏為游匪竄擾灌陽經兵勇擊敗竄至湖南東安尚有分股竄匿西延旋卽竄出前有大股匪徒竄入灌陽經蘇鳳文等分投截擊斃賊多名於四月初一等日大有斬獲該匪於初五日夜乘亂遁逃各文武將縣城收復該匪忽於十一日小路竄赴湖南十四日闌入東安縣境現經王鑫等帶兵往剿
page 24	六月十九日上諭何桂清奏官軍克復石埭縣城逆匪并股竄擾徽郡經官克復休寕後出嶺追剿竄匪已至石埭踞守縣城經鄧紹良親督兵勇圍攻奮勇登城賊巢慌亂尸積街衢搜捕餘匪淨盡立將縣城克復
page 24	六月二十日上諭向榮奏官軍攻克太平師船直抵蕪湖五月廿七日蕪湖大股逆匪竄犯灣沚經鄧紹良督勇迎戰擊翻賊船十餘隻賊卽敗退六月初三水陸進攻太平各門該逆見我軍棄城奔逃金柱關并力抵禦我軍追殺數十人當將府城克復吳全美等揮令各船乘勢直上擊覆賊船二十餘隻已刻進攻東梁山江面該逆開砲迎拒我軍以大砲連環轟洗立沉賊船三十連次獲勝將沿江賊船蘆柒焚燬淨盡水陸俱為得手
page 24	北方剿滅海賊事
page 24	本貫珍前號有載於六月十九日唐官所購之火船二隻與大英兵船一隻由上海解纜北行欲剿北方海賊更有二桅貨船一隻貯載煤炭以給火船之用後於念九日忽遇颶風貨船沉溺幸船上人皆落小舟得寶順火船救免於是孔夫子火船煤炭已絕只得轉回上海其餘兩船沿海北上細訪賊踪於七月初六日抵遼東水面近復州處見有大帮賊船泊於淺水翌朝賊船三十七隻起錨前來相擊施放大炮甚有法子諒必有外國逃亡水手在內賊炮雖中兵船數次但無傷及人命而兵船開炮頃刻間擊沉賊船六隻二隻桅檣俱折賊見失利揚帆而走兵船且追且擊至淺水處乃止次日與火船駛至滿州海城遇有唐人貨船七八十隻泊彼避賊已兩三月久見救船至不勝喜謝至十四日黎明時二船抵北京直隸水面見有賊船十三隻泊於灣內適值水平風靜火船遂拖兵船直入灣中將賊船逐出外水開炮轟擊瞬息間擊沉其船一十二隻所剩一隻自願投降內有賊人四十六名次日二船駛抵山東登州府適
page 25	遇官憲差人至特取所獲賊船及四十六人迨十九日再遇賊船一隻賊自放火焚船登岸與村人接戰兵船見村人不利下小艇一隻遣水兵相助賊見水兵盡皆喪胆遂被村人所獲於念五日二船回抵上海計其一月之間擊滅賊船二十餘隻皆堅固非常炮多且大唐船中所罕有者而二船之人未常喪失一命中國官民卽於此役可見剿除海賊之善策矣倘能法此而行則事易如反掌耳
page 25	砵非立處唐客進埠新例
page 25	本年英六月十二日卽唐四月二十八日澳大利亞威多里亞省總督與創例堂諸大人議定添立新例十四條以處唐客入該省砵非立等埠事新例中最切要者惟第三第四條兹將甚大畧繙譯唐字以便華民記取免有不知例禁而悞往彼致生煩難也
page 25	其第三條畧曰凡船運載唐客至本省各埠者連船主伙長水手搭客其人數不得出每十墩位一人之外如有踰額多載則按所載多之數每一人罰該船主英銀十磅以下
page 25	第四條意云凡船運載唐客至本省諸埠者船主必代每客輸納例銀十磅然後其客始得上岸如有隱匿客數或未納例銀之先私令搭客登岸官府察知必嚴追例銀更罰該船主照所隱匿或私放之客多寡每一人罰銀二十磅或減些
page 25	以上二條至本年唐九月二十二日始行
page 25	按條內所載則新金山威多里亞省英人不欲唐客入境採金明矣威多亞里之北有屑尼亞有亞地列二省尚未立例其於將來或立與否不可逆料欲往新金山者不可不慎也
page 25	歐羅巴新文畧
page 25	英九月二十四日接到歐羅巴八月十一日新聞紙略云自前月所載英佛與俄羅斯相持近日未有大戰于哥羅美地俄軍堅守西巴士多卜魯城英佛日日逼近其馬拉鴿炮臺欲與他決一死戰若能攻下則其城易破不然又須別作良圖也至波羅的海兩邊情勢與前月無異
page 25	英佛出征遠地軍餉浩繁佛帝下詔國民?共納銀一萬四千四百萬員以充軍實納者可每年食利若干其利出自國庫詔令一下國民無不踴躍輸將俄頃間來獻納者有三十一萬
page 26	人數比詔內竟加五倍具五倍中有三分之一係每人止納二百四十員以下者卽此可見佛國之富裕又可見君民一心皆急以勝俄為念也
page 26	佛之京師巴里邇來建宮庭一所欲廣集天下諸國之瑰瑋琦玩與工藝之技巧器用充滿其中一以快觀者之耳目一以知諸國之土產製器孰劣孰優以為取則卽此可見西國雖值干戈之會而其所專尚者別有在也英后議于八月十六日統率文武諸臣渡海親臨佛京以觀該宮之蓄積亦實兩國之和睦也
